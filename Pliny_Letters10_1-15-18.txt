  LĪBER DECIMVS AD TRAIANVM IMPERĀTŌREM CVM EIVSDEM RESPŌNSĪS C. PLINIVS TRAJĀNŌ IMPERĀTŌRĪ Tua quidem pietās imperātor sānctissimē optāverat ut quam tardissimē succēderēs patrī sed dī immortālēs festīnāvērunt virtūtēs tuās ad gubernācula reī pūblicae quam suscēperās admovēre. Precor ergō ut tibi et per tē generī hūmānō prōspera omnia id est digna saeculō tuō contingant. Fortem tē et hilarem imperātor optimē et prīvātim et pūblicē optō. C. PLINIVS TRAJĀNŌ IMPERĀTŌRĪ Exprimēre domine verbīs nōn possum quantum mihi gaudium attuleris quod mē dignum putāstī jūre trium līberōrum. Quamvīs enim Jūlī Serviānī optimī virī tuīque amantissimī precibus indulserīs tamen etiam ex rescrīptō intellegō libentius hoc eī tē praestitisse quia prō mē rogābat. Videor ergō summam vōtī meī cōnsecūtus cum inter initia fēlīcissimī prīncipātūs tuī probāverīs mē ad pecūliārem indulgentiam tuam pertinēre eōque magis līberōs concupīscō quōs habēre etiam illō trīstissimō saeculō voluī sīcut potes duōbus mātrimōniīs meīs crēdere. Sed dī melius quī omnia integra bonitātī tuae reservārunt māluī hoc potius tempore mē patrem fierī quō futūrus essem et sēcūrus et fēlīx.  C. PLINIVS TRAJĀNŌ IMPERĀTŌRĪ Vt prīmum mē domine indulgentia vestra prōmōvit ad praefectūram aerāriī Sāturnī omnibus advocātiōnibus quibus aliōquī numquam eram prōmiscuē fūnctus renūntiāvī ut tōtō animō dēlēgātō mihi officiō vacārem. Quā ex causā cum patrōnum mē prōvinciālēs optāssent contrā Marium Prīscum et petiī veniam hujus mūneris et impetrāvī. Sed cum posteā cōnsul dēsignātus cēnsuisset agendum nōbīscum quōrum erat excūsātiō recepta ut essēmus in senātūs potestāte paterēmurque nōmina nostra in urnam conicī convenientissimum esse tranquillitātī saeculī tuī putāvī praesertim tam moderātae voluntātī amplissimī ōrdinis nōn repugnāre. Cui obsequiō meō optō ut exīstimēs cōnstāre ratiōnem cum omnia facta dictaque mea probāre sānctissimīs mōribus tuīs cupiam. TRAIANVS PLĪNIŌ Et cīvis et senātōris bonī partibus fūnctus es obsequium amplissimī ōrdinis quod jūstissimē exigēbat praestandō. Quās partēs implētūrum tē secundum susceptam fidem cōnfīdō. C. PLINIVS TRAJĀNŌ IMPERĀTŌRĪ Indulgentia tua imperātor optimē quam plēnissimam experior hortātur mē ut audeam tibi etiam prō amīcīs obligārī inter quōs sibi vel praecipuum locum vindicat Vocōnius Rōmānus ab ineunte aetāte condiscipulus et contubernālis. Quibus ex causīs et ā dīvō patre tuō petieram ut  illum in amplissimum ōrdinem prōmovēret. Sed hoc vōtum meum bonitātī tuae reservātum est quia māter Rōmānī līberālitātem sēstertiī quadrāgiēs quod cōnferre sē fīliō cōdicillīs ad patrem tuum scrīptīs professā fuerat nōndum satis lēgitimē perēgerat quod posteā fēcit admonita ā nōbīs. Nam fundōs ēmancipāvit et cētera quae in ēmancipātiōne implenda solent exigī cōnsummāvit. Cum sit ergō fīnītum quod spēs nostrās morābātur nōn sine magnā fīdūciā subsignō apud tē fidem prō mōribus Rōmānī meī quōs et līberālia studia exōrnant et eximia pietās quae hanc ipsam mātris līberālitātem et statim patris hērēditātem et adoptiōnem ā vitricō meruit. Auget haec et nātālium et paternārum facultātium splendor quibus singulīs multum commendātiōnis accessūrum etiam ex meīs precibus indulgentiae tuae crēdō. Rogō ergō domine ut mē exoptātissimae mihi grātulātiōnis compotem faciās et honestīs ut spērō adfectibus meīs praestēs ut nōn in mē tantum vērum et in amīcō glōriārī jūdiciīs tuīs possim. C. PLINIVS TRAJĀNŌ IMPERĀTŌRĪ Proximō annō domine gravissima valētūdine usque ad perīculum vītae vexātus iatralipten adsūmpsī cujus sollicitūdinī et studiō tuae tantum indulgentiae beneficiō referre grātiam parem possum. Quārē rogō dēs eī cīvitātem Rōmānam. Est enim peregrīnae condiciōnis manūmissus ā peregrīnā. Vocātur ipse Arpocrās patrōnam habuit Thermuthin Theōnis quae jam prīdem dēfūncta est. Item rogō  dēs jūs Quirītium lībertīs Antōniae Maximillae ōrnātissimae fēminae Hediae et Antōniae Harmeridī quod ā tē petente patrōnā petō. C. PLINIVS TRAJĀNŌ IMPERĀTŌRĪ Agō grātiās domine quod et jūs Quirītium lībertīs necessāriae mihi fēminae et cīvitātem Rōmānam Arpocratī iātraliptae meō sine morā indulsistī. Sed cum annōs ejus et cēnsum sīcut praecēperās ederem admonitus sum ā perītiōribus dēbuisse mē ante eī Alexandrīnam cīvitātem impetrāre deinde Rōmānam quoniam esset Aegyptius. Ego autem quia inter Aegyptiōs cēterōsque peregrīnōs nihil interesse crēdēbam contentus fueram hoc sōlum scrībere tibi esse eum ā peregrīnā manūmissum patrōnamque ejus jam prīdem dēcessisse. Dē quā ignōrantiā meā nōn queror per quam stetit ut tibi prō eōdem homine saepius obligārer. Rogō itaque ut beneficiō tuō lēgitimē fruī possim tribuās eī et Alexandrīnam cīvitātem et Rōmānam. Annōs ejus et cēnsum nē quid rūrsus indulgentiam tuam morārētur lībertīs tuīs quibus jusserās mīsī. TRAIANVS PLĪNIŌ Cīvitātem Alexandrīnam secundum īnstitūtiōnem prīncipum nōn temere dare prōposuī. Sed cum Arpocratī iātraliptae tuō jam cīvitātem Rōmānam impetrāverīs huic quoque petītiōnī tuae negāre nōn sustineō. Tū ex quō nōmō sit nōtum mihi facere dēbēbis ut epistulam tibi ad Pompējum Plantam praefectum Aegyptī amīcum meum mittam.  C. PLINIVS TRAJĀNŌ IMPERĀTŌRĪ Cum dīvus pater tuus domine et ōrātiōne pulcherrimā et honestissimō exemplō omnēs cīvēs ad mūnificentiam esset cohortātus petiī ab eō ut statuās prīncipum quās in longinquīs agrīs per plūrēs successiōnēs trāditās mihi quālēs accēperam cūstōdiēbam permitteret in mūnicipium trānsferre adjectā suā statuā. Quod quidem ille mihi cum plēnissimō testimōniō indulserat ego statim decuriōnibus scrīpseram ut adsignārent sōlum in quō templum pecūniā meā exstruerem illī in honōrem operis ipsīus ēlēctiōnem locī mihi obtulerant. Sed prīmum meā deinde patris tuī valētūdine posteā cūrīs dēlēgātī ā vōbīs officiī retentūs nunc videor commodissimē posse in rem praesentem excurrere. Nam et mēnstruum meum kalendīs Septembribus fīnītur et sequēns mēnsis complūrēs diēs fēriātōs habet. Rogō ergō ante omnia permittās mihi opus quod incohātūrus sum exōrnāre et tua statua deinde ut hoc facere quam mātūrissimē possim indulgeās commeātum. Nōn est autem simplicitātis meae dissimulāre apud bonitātem tuam obiter tē plūrimum collātūrum ūtilitātibus reī familiāris meae. Agrōrum enim quōs in eādem regiōne possideō locātiō cum aliōquī cccc excēdat adeō nōn potest differrī ut proximam putātiōnem novus colōnus facere dēbeat. Praetereā continuae sterilitātēs cōgunt mē dē remissiōnibus cōgitāre quārum ratiōnem nisi praesēns inīre nōn possum. Dēbēbō ergō domine indulgentiae tuae et pietātis meae celeritātem et statūs ōrdinātiōnem sī mihi ob utrāque haec dederīs commeātum xxx diērum. Neque  enim angustius tempus praefīnīre possum cum et mūnicipium et agrī dē quibus loquor sint ultrā centēsimum et quīnquāgēsimum lapidem. TRAIANVS PLĪNIŌ Et multās et omnēs pūblicās causās petendī commeātus reddidistī mihi autem vel sōla voluntās tua suffēcisset. Neque enim dubitō tē ut prīmum potuerīs ad tam districtum officium reversūrum. Statuam pōnī mihi ā tē eō quō dēsīderās locō quamquam ejus modī honōrum parcissimus tamen patior nē impedīsse cursum ergā mē pietātis tuae videar. C. PLINIVS TRAJĀNŌ IMPERĀTŌRĪ Exprimēre domine verbīs nōn possum quantō mē gaudiō adfēcerint epistulae tuae ex quibus cognōvī tē Arpocrātī iātraliptae meō et Alexandrīnam cīvitātem tribuisse quamvīs secundum īnstitūtiōnem prīncipum nōn temere eam dare prōposuissēs. Esse autem Arpocrān NOMOŪ MEMFITOŪ indicō tibi. Rogō ergō indulgentissimē imperātor ut mihi ad Pompējum Plantam praefectum Aegyptī amīcum tuum sīcut prōmīsistī epistulam mittās. Obviam itūrus quō mātūrius domine exoptātissimī adventūs tuī gaudiō fruī possim rogō permittās mihi quam longissimē occurrere tibi.  C. PLINIVS TRAJĀNŌ IMPERĀTŌRĪ Proxima īnfirmitās mea domine obligāvit mē Postumiō Marīnō medicō cui parem grātiam referre beneficiō tuō possum sī precibus meīs ex cōnsuētūdine bonitātis tuae indulserīs. Rogō ergō ut propinquīs ejus dēs cīvitātem Chrȳsippō Mithridātis uxōrīque Chrȳsippī Stratonīcae Epigonī item līberīs ejusdem Chrȳsippī Epigōnō et Mithridātī ita ut sint in patris potestāte utque iīs in lībertōs servētur jūs patrōnōrum. Item rogō indulgeās jūs Quirītium L. Satrīō Abascantō et P. Caesiō Phosphorō et Panchāriae Soteridī quod ā tē volentibus patrōnīs petō. C. PLINIVS TRAJĀNŌ IMPERĀTŌRĪ Sciō domine memoriae tuae quae est bene faciendī tenācissima precēs nostrās inhaerēre. Quia tamen in hōc quoque indulsistī admoneō simul et impēnsē rogō ut Attium Suram praetūrā exōrnāre dignēris cum locus vacet. Ad quam spem aliōquī quiētissimum hortātur et nātālium splendor et summa integritās in paupertāte et ante omnia fēlīcitās temporum quae bonam cōnscientiam cīvium tuōrum ad ūsum indulgentiae tuae prōvocat et attollit. C. PLINIVS TRAJĀNŌ IMPERĀTŌRĪ Cum sciam domine ad testimōnium laudemque mōrum meōrum pertinēre tam bonī prīncipis jūdiciō exōrnārī rogō  dignitātī ad quam mē prōvēxit indulgentia tua vel augurātum vel septemuīrātum quia vacant adicere dignēris ut jūre sacerdōtiī precārī deōs prō tē pūblicē possim quōs nunc precor pietāte prīvātā. C. PLINIVS TRAJĀNŌ IMPERĀTŌRĪ Victōriae tuae optimē imperātor maximae pulcherrimae antīquissimae et tuō nōmine et reī pūblicae grātulor deōsque immortālēs precor ut omnēs cōgitātiōnēs tuās tam laetus sequātur ēventus cum virtūtibus tantīs glōria imperiī et novētur et augeātur. C. PLINIVS TRAJĀNŌ IMPERĀTŌRĪ Quia cōnfīdō domine ad cūram tuam pertinēre nūntiō tibi mē Ephesum cum omnibus meīs UPER MALĒAN nāvigāsse quamvīs contrāriīs ventīs retentum. Nunc dēstinō partim ōrāriīs nāvibus partim vehiculīs prōvinciam petere. Nam sīcut itinerī gravēs aestūs ita continuae nāvigātiōnī etēsiae reluctantur. TRAIANVS PLĪNIŌ Rēctē renūntiāstī mī Secunde cārissime. Pertinet enim ad animum meum quālī itinere prōvinciam perveniās. Prūdenter autem cōnstituis interim nāvibus interim vehiculīs utī prout loca suāserint.  C. PLINIVS TRAJĀNŌ IMPERĀTŌRĪ Sīcut salūberrimam nāvigātiōnem domine usque Ephesum expertus ita inde postquam vehiculīs iter facere coepī gravissimīs aestibus atque etiam febrīculīs vexātus Pergamī substitī. Rūrsus cum trānsīssem in ōrāriās nauculās contrāriīs ventīs retentus aliquantō tardius quam spērāveram id est xv kal. Octōbrēs Bīthȳniam intrāvī. Nōn possum tamen dē morā querī cum mihi contigerit quod erat auspicātissimum nātālem tuum in prōvinciā celebrāre. Nunc reī pūblicae Prūsēnsium impendia reditūs dēbitōrēs excutiō quod ex ipsō tractātū magis ac magis necessārium intellegō. Multae enim pecūniae variīs ex causīs ā prīvātīs dētinentur praetereā quaedam minimē lēgitimīs sūmptibus ērogantur. Haec tibi domine in ipsō ingressū meō scrīpsī. C. PLINIVS TRAJĀNŌ IMPERĀTŌRĪ Quīntō decimō kal. Octob. domine prōvinciam intrāvī quam in eō obsequiō in eā ergā tē fide quam dē genere hūmānō merēris invēnī. Dispice domine an necessārium pūtēs mittere hūc mēnsōrem. Videntur enim nōn mediocrēs pecūniae posse revocārī ā cūrātōribus operum sī mēnsūrae fidēliter agantur. Ita certē prōspiciō ex ratiōne Prūsēnsium quam cum maximē tractō. TRAIANVS PLĪNIŌ Cuperem sine querēlā corpusculī tuī et tuōrum pervenīre in Bīthȳniam potuissēs ac simile tibi iter ab Ephesō eī nāvī  gatiōnī fuisset quam expertus usque illō erās. Quō autem diē pervēnissēs in Bīthȳniam cognōvī Secunde cārissime litterīs tuīs. Prōvinciālēs crēdō prōspectum sibi ā mē intellegent. Nam et tū dabis operam ut manifēstum sit illīs ēlēctum tē esse quī ad eōsdem meī locō mitterēris. Ratiōnēs autem in prīmīs tibi rērum pūblicārum excutiendae sunt nam et esse eās vexātās satis cōnstat. Mēnsōrēs vix etiam iīs operibus quae aut Rōmae aut in proximō fīunt sufficientēs habeō sed in omnī prōvinciā inveniuntur quibus crēdī possit et ideō nōn dēērunt tibi modo vēlīs dīligenter excutere. C. PLINIVS TRAJĀNŌ IMPERĀTŌRĪ Rogō domine cōnsiliō mē regās haesitantem utrum per pūblicōs cīvitātium servōs quod usque adhūc factum an per mīlitēs adservāre cūstōdiās dēbeam. Vereor enim nē et per pūblicōs parum fidēliter cūstōdiantur et nōn exiguum mīlitum numerum haec cūra distringat. Interim pūblicīs servīs paucōs mīlitēs addidī. Videō tamen perīculum esse nē id ipsum utrīsque neglegentiae causa sit dum commūnem culpam hī in illōs illī in hōs regerere posse cōnfīdunt. TRAIANVS PLĪNIŌ Nihil opus sit mī Secunde cārissime ad continendās cūstōdiās plūrēs commīlitōnēs convertī. Persevērēmus in eā cōnsuētūdine quae istī prōvinciae est ut per pūblicōs servōs cūstōdiantur. Etenim ut fidēliter hoc faciant in tuā sevērī  tāte ac dīligentiā positum est. In prīmīs enim sīcut scrībīs verendum est nē sī permisceantur servīs pūblicīs mīlitēs mūtua inter sē fīdūciā neglegentiōrēs sint sed et illud haereat nōbīs quam paucissimōs ā signīs āvocandōs esse. C. PLINIVS TRAJĀNŌ IMPERĀTŌRĪ Gāvius Bassus praefectus ōrae Ponticae et reverentissimē et officiōsissimē domine vēnit ad mē et complūribus diēbus fuit mēcum quantum perspicere potuī vir ēgregius et indulgentia tua dignus. Cui ego nōtum fēcī praecēpisse tē ut ex cohortibus quibus mē praeesse voluistī contentus esset beneficiāriīs decem equitibus duōbus centuriōne ūnō. Respondit nōn sufficere sibi hunc numerum idque sē scrīptūrum tibi. Hoc in causā fuit quōminus statim revocandōs putārem quōs habet suprā numerum. TRAIANVS PLĪNIŌ Et mihi scrīpsit Gāvius Bassus nōn sufficere sibi eum mīlitum numerum quī ut darētur illī mandātīs meīs complexūs sum. Cui quae rescrīpsissem ut nōtum habērēs hīs litterīs subicī jussī. Multum interest rēs poscat an hōc nōmine eīs utī lātius velit. Nōbīs autem ūtilitās dēmum spectanda est et quantum fierī potest cūrandum nē mīlitēs ā signīs absint.  C. PLINIVS TRAJĀNŌ IMPERĀTŌRĪ Prūsēnsēs domine balineum habent est sordidum et vetus. Itaque magnī aestimant novum fierī quod vīderīs mihi dēsīderiō eōrum indulgēre posse. Erit enim pecūniā ex quā fīat prīmum ea quam revocāre ā prīvātīs et exigere jam coepī deinde quam ipsī ērogāre in oleum solitī parātī sunt in opus balineī cōnferre quod aliōquī et dignitās cīvitātis et saeculī tuī nitor postulat. TRAIANVS PLĪNIŌ Sī īnstrūctiō novī balineī onerātūra vīrēs Prūsēnsium nōn est possumus dēsīderiō eōrum indulgēre modo nē quid ideō aut intribuātur aut minus illīs in posterum fīat ad necessāriās ērogātiōnēs. C. PLINIVS TRAJĀNŌ IMPERĀTŌRĪ Servīlius Pudēns lēgātus domine viīī kal. Decembrēs Nīcomēdīam vēnit mēque longae exspectātiōnis sollicitūdine līberāvit. C. PLINIVS TRAJĀNŌ IMPERĀTŌRĪ Rosiānum Geminum domine artissimō vinculō mēcum tua in mē beneficia jūnxērunt habuī enim illum quaestōrem  in cōnsulātū. Meī sum observantissimum expertus tantam mihi post cōnsulātum reverentiam praestat et pūblicae necessitūdinis pignera prīvātīs cumulat officiīs. Rogō ergō ut ipse apud tē prō dignitāte ejus precibus meīs faveās. Cui et sī quid mihi crēdis indulgentiam tuam dabis dabit ipse operam ut in iīs quae eī mandāverīs majōra mereātur. Parciōrem mē in laudandō facit quod spērō tibi et integritātem ejus et probitātem et industriam nōn sōlum ex ejus honōribus quōs in urbe sub oculīs tuīs gessit vērum etiam ex commīlitiō esse nōtissimam. Illud ūnum quod propter cāritātem ejus nōndum mihi videor satis plēnē fēcisse etiam atque etiam faciō tēque domine rogō gaudēre mē exōrnātā quaestōris meī dignitāte id est per illum mea quam mātūrissimē vēlīs. C. PLINIVS TRAJĀNŌ IMPERĀTŌRĪ Maximus lībertus et prōcūrātor tuus domine praeter decem beneficiāriōs quōs adsignārī ā mē Gemellīnō optimō virō jussistī sibi quoque cōnfirmat necessāriōs esse mīlitēs sex. Hōs interim sīcut invēneram in ministeriō ejus relinquendōs exīstimāvī praesertim cum ad frūmentum comparandum īret in Paphlagoniam. Quīn etiam tūtēlae causa quia ita dēsīderābat addidī duōs equitēs. In futūrum quid servārī velīs rogō rescrībās. TRAIANVS PLĪNIŌ Nunc quidem proficīscentem ad comparātiōnem frūmentōrum Maximum lībertum meum rēctē mīlitibus īnstrūxistī.  Fungēbātur enim et ipse extraōrdināriō mūnere. Cum ad prīstinum āctum reversus fuerit sufficient illī duo ā tē datī mīlitēs et totidem ā Virdīō Gemellīnō prōcūrātōre meō quem adjuvat. C. PLINIVS TRAJĀNŌ IMPERĀTŌRĪ Semprōnius Caeliānus ēgregius juvenis repertōs inter tīrōnēs duōs servōs mīsit ad mē quōrum ego supplicium distulī ut tē conditōrem disciplīnae mīlitāris firmātōremque cōnsulerem dē modō poenae. Ipse enim dubitō ob hōc maximē quod ut jam dīxerant sacrāmentō ita nōndum distribūtī in numerōs erant. Quid ergō dēbeam sequī rogō domine scrībās praesertim cum pertineat ad exemplum. TRAIANVS PLĪNIŌ Secundum mandāta mea fēcit Semprōnius Caeliānus mittendō ad tē eōs dē quibus cognōscī oportēbit an capitāle supplicium meruisse videantur. Refert autem voluntāriī sē obtulerint an lēctī sint vel etiam vicāriī datī. Lectī sī sunt inquīsītiō peccāvit sī vicāriī datī penes eōs culpa est quī dedērunt sī ipsī cum habērent condiciōnis suae cōnscientiam vēnērunt animadvertendum in illōs erit. Neque enim multum interest quod nōndum per numerōs distribūtī sunt. Ille enim diēs quō prīmum probātī sunt vēritātem ab iīs orīginis suae exēgit.  C. PLINIVS TRAJĀNŌ IMPERĀTŌRĪ Salvā magnitūdine tuā domine dēscendās oportet ad meās cūrās cum jūs mihi dederīs referendī ad tē dē quibus dubitō. In plērīsque cīvitātibus maximē Nīcomēdīae et Nīcaeae quīdam vel in opus damnātī vel in lūdum similiaque hīs genera poenārum pūblicōrum servōrum officiō ministeriōque funguntur atque etiam ut pūblicī servī annua accipiunt. Quod ego cum audīssem diū multumque haesitāvī quid facere dēbērem. Nam et reddere poenae post longum tempus plērōsque jam senēs et quantum adfirmātur frūgāliter modestēque vīventēs nimis sevērum arbitrābar et in pūblicīs officiīs retinēre damnātōs nōn satis honestum putābam eōsdem rūrsus ā rē pūblicā pāscī ōtiōsōs inūtile nōn pāscī etiam perīculōsum exīstimābam. Necessāriō ergō rem tōtam dum tē cōnsulerem in suspēnsō reliquī. Quaerēs fortasse quem ad modum ēvēnerit ut poenīs in quās damnātī erant exsolverentur et ego quaesiī sed nihil comperī quod adfirmāre tibi possim. Vt dēcrēta quibus damnātī erant prōferēbantur ita nūlla monumenta quibus līberātī probārentur. Erant tamen quī dīcerent dēprecantēs jussū prōcōnsulum lēgātōrumve dīmissōs. Addēbat fidem quod crēdibile erat nēminem hoc ausum sine auctōre. TRAIANVS PLĪNIŌ Meminerimus idcircō tē in istam prōvinciam missum quoniam multa in ea ēmendanda adpāruerint. Erit autem vel hoc maximē corrigendum quod quī damnātī ad poenam  erant nōn modo ea sine auctōre ut scrībīs līberātī sunt sed etiam in condiciōnem probōrum ministrōrum retrahuntur. Quī igitur intrā hōs proximōs decem annōs damnātī nec ūllō idōneō auctōre līberātī sunt hōs oportēbit poenae suae reddī sī quī vetustiōrēs invenientur et senēs ante annōs decem damnātī distribuāmus illōs in ea ministeria quae nōn longē ā poenā sint. Solent et ad balineum ad pūrgātiōnēs cloācārum item mūnītiōnēs viārum et vīcōrum darī. C. PLINIVS TRAJĀNŌ IMPERĀTŌRĪ Cum dīversam partem prōvinciae circumīrem Nīcomēdīae vastissimum incendium multās prīvātōrum domōs et duo pūblicā opera quamquam viā interjacente Gerūsian et Īsēōn absūmpsit. Est autem lātius sparsum prīmum violentia ventī deinde inertiā hominum quōs satis cōnstat ōtiōsōs et immōbilēs tantī malī spectātōrēs perstitisse et aliōquī nūllus usquam in pūblicō sīpō nūlla hama nūllum dēnique īnstrūmentum ad incendia compescenda. Et haec quidem ut jam praecēpī parābuntur tū domine dispice an īnstituendum pūtēs collēgium fabrōrum dumtaxat hominum cl. Ego attendam nē quis nisi faber recipiātur nēve jūre concessō in aliud ūtantur nec erit difficile cūstōdīre tam paucōs. TRAIANVS PLĪNIŌ Tibi quidem secundum exempla complūrium in mentem vēnit posse collēgium fabrōrum apud Nīcomēdēnsēs cōnstituī.  Sed meminerīmus prōvinciam istam et praecipuē eās cīvitātēs ejus modī factiōnibus esse vexātās. Quodcumque nōmen ex quācumque causā dederīmus iīs quī in idem contractī fuerint hetaeriae eaeque brevī fīent. Satius itaque est comparārī ea quae ad coercendōs ignēs auxiliō esse possint admonērīque dominōs praediōrum ut et ipsī inhibeant ac sī rēs poposcerit adcursū populī ad hōc ūtī. C. PLINIVS TRAJĀNŌ IMPERĀTŌRĪ Sollemnia vōta prō incolumitāte tuā quā pūblica salūs continētur et suscēpimus domine pariter et solvimus precātī deōs ut velint ea semper solvī semperque signārī. TRAIANVS PLĪNIŌ Et solvisse vōs cum prōvinciālibus dīs immortālibus vōta prō meā salūte et incolumitāte et nuncupāsse libenter mī Secunde cārissime cognōvī ex litterīs tuīs. C. PLINIVS TRAJĀNŌ IMPERĀTŌRĪ In aquae ductum domine Nīcomēdēnsēs impendērunt HS xxx cccxviīī quī imperfectus adhūc omissus dēstrūctus etiam est rūrsus in alium ductum ērogāta sunt cc. Hoc quoque relictō novō impendiō est opus ut aquam habeant  quī tantam pecūniam male perdidērunt. Ipse pervēnī ad fontem pūrissimum ex quō vidētur aqua dēbēre perdūcī sīcut initiō temptātum erat arcuātō opere nē tantum ad plānā cīvitātis et humilia perveniat. Manent adhūc paucissimī arcūs possunt et ērigī quīdam lapide quadrātō quī ex superiōre opere dētractus est aliqua pars ut mihi vidētur testāceō opere agenda erit id enim et facilius et vīlius. Sed in prīmīs necessārium est mittī ā tē vel aquilegem vel architectum nē rūrsus ēveniat quod accidit. Ego illud ūnum adfirmō et ūtilitātem operis et pulchritūdinem saeculō tuō esse dignissimam. TRAIANVS PLĪNIŌ Cūrandum est ut aquā in Nicomedēnsem cīvitātem perdūcātur. Vērē crēdō tē ea quā dēbēbis dīligentiā hoc opus adgressūrum. Sed medius fīdius ad eandem dīligentiam tuam pertinet inquīrere quōrum vitiō ad hoc tempus tantam pecūniam Nīcomēdēnsēs perdiderint nē dum inter sē grātificantur et incohāverint aquae ductūs et relīquerint. Quid itaque compererīs perfer in nōtitiam meam. C. PLINIVS TRAJĀNŌ IMPERĀTŌRĪ Theātrum domine Nīcaeae maxima jam parte cōnstrūctum imperfectum tamen sēstertium ut audiō neque enim ratiō operis excussa est amplius centiēs hausit vereor nē frūstrā. Ingentibus enim rīmīs dēsēdit et hiat sīve in  causā sōlum ūmidum et molle sīve lapis ipse gracilis et putris dignum est certē dēlīberātiōne sitne faciendum an sit relinquendum an etiam dēstruendum. Nam fultūrae ac substrūctiōnēs quibus subinde suscipitur nōn tam firmae mihi quam sūmptuōsae videntur. Huic theātrō ex prīvātōrum pollicitātiōnibus multa dēbentur ut basilicae circā ut porticūs suprā caveam. Quae nunc omnia differuntur cessante eō quod ante peragendum est. Iīdem Nicaeēnsēs gymnasium incendiō āmissum ante adventum meum restituere coepērunt longē numerōsius laxiusque quam fuerat et jam aliquantum ērogāvērunt perīculum est nē parum ūtiliter incompositum enim et sparsum est. Praetereā architectus sānē aemulus ejus ā quō opus incohātum est adfirmat parietēs quamquam vīgintī et duōs pedēs lātōs imposita onera sustinēre nōn posse quia sint caementō mediī fartī nec testāceō opere praecīnctī. Claudiopolītānī quoque in dēpressō locō imminente etiam monte ingēns balineum dēfodiunt magis quam aedificant et quidem ex eā pecūniā quam buleutae additī beneficiō tuō aut jam obtulērunt ob introitum aut nōbīs exigentibus cōnferent. Ergō cum timeam nē illīc pūblicā pecūniā hīc quod est omnī pecūniā pretiōsius mūnus tuum male collocētur cōgor petere ā tē nōn sōlum ob theātrum vērum etiam ob haec balinea mittās architectum dispectūrum utrum sit ūtilius post sūmptum quī factus est quōquō modo cōnsummāre opera ut incohāta sunt an quae videntur ēmendanda corrigere quae trānsferenda trānsferre nē dum servāre volumus quod impēnsum est male impendāmus quod addendum est.  TRAIANVS PLĪNIŌ Quid oporteat fierī circā theātrum quod incohātum apud Nicaeēnsēs est in rē praesentī optimē dēlīberābis et cōnstituēs. Mihi sufficiet indicārī cui sententiae accesserīs. Tunc autem ā prīvātīs exige opera cum theātrum propter quod illa prōmissa sunt factum erit. Gymnasiīs indulgent Graeculī ideō forsitan Nicaeensēs majōre animō cōnstrūctiōnem ejus adgressī sunt sed oportet illōs eō contentōs esse quod possit illīs sufficere. Quid Claudiopolītānīs circā balineum quod parum ut scrībīs idōneō locō incohāvērunt suādendum sit tū cōnstituēs. Architectī tibi dēesse nōn possunt. Nūlla prōvincia nōn et perītōs et ingeniōsōs hominēs habet modo nē exīstimēs brevius esse ab urbe mittī cum ex Graeciā etiam ad nōs venīre solitī sint. C. PLINIVS TRAJĀNŌ IMPERĀTŌRĪ Intuentī mihi et fortūnae tuae et animī magnitūdinem convenientissimum vidētur dēmōnstrārī opera nōn minus aeternitāte tua quam glōria digna quantumque pulchritūdinis tantum ūtilitātis habitūra. Est in Nīcomēdēnsium fīnibus amplissimus lacus. Per hunc marmorā frūctūs ligna māteriae et sūmptū modicō et labōre usque ad viam nāvibus inde magnō labōre majōre impendiō vehiculīs ad mare dēvehuntur . . . hoc opus multās manūs poscit. At eae porrō  nōn dēsunt. Nam et in agrīs magna cōpia est hominum et maxima in cīvitāte certaque spēs omnēs libentissimē adgressūrōs opus omnibus frūctuōsum. Superest ut tū lībrātōrem vel architectum sī tibi vidēbitur mittās quī dīligenter explōret sitne lacus altior marī quem artificēs regiōnis hujus quadrāgintā cubitīs altiōrem esse contendunt. Ego per eadem loca inveniō fossam ā rēge percussam sed incertum utrum ad colligendum ūmōrem circumjacentium agrōrum an ad committendum flūminī lacum est enim imperfecta. Hoc quoque dubium interceptō rēge mortālitāte an dēspērātō operis effectū. Sed hoc ipsō ferēs enim mē ambitiōsum prō tuā glōriā incitor et accendor ut cupiam peragī ā tē quae tantum coeperant rēgēs. TRAIANVS PLĪNIŌ Potest nōs sollicitāre lacūs iste ut committere illum marī velimus sed plānē explōrandum est dīligenter nē sī ēmissus in mare fuerit tōtus effluat certē quantum aquārum et unde accipiat. Poteris ā Calpurniō Macrō petere lībrātōrem et ego hinc aliquem tibi perītum ejus modī operum mittam. C. PLINIVS TRAJĀNŌ IMPERĀTŌRĪ Requīrentī mihi Bȳzantiōrum reī pūblicae impendia quae maxima fēcit indicātum est domine lēgātum ad tē salūtandum annīs omnibus cum psēphismate mittī eīque darī nummōrum duodēna milia. Memor ergō prōpositī tuī lēgātum quidem retinendum psēphisma autem mittendum  putāvī ut simul et sūmptus levārētur et implērētur pūblicum officium. Eīdem cīvitātī imputāta sunt terna milia quae viāticī nōmine annua dabantur lēgātō euntī ad eum quī Moesiae praeest pūblicē salūtandum. Haec ego in posterum circumcīdenda exīstimāvī. Tē domine rogō ut quid sentiās rescrībendō aut cōnsilium meum cōnfirmāre aut errōrem ēmendāre dignēris. TRAIANVS PLĪNIŌ Optimē fēcistī Secunde cārissime duodēna ista Bȳzantiīs quae ad salūtandum mē in lēgātum impendēbantur remittendō. Fungentur hīs partibus etsī sōlum psēphisma per tē missum fuerit. Ignōscet illīs et Moesiae praeses sī minus illum sūmptuōsē coluerint. C. PLINIVS TRAJĀNŌ IMPERĀTŌRĪ Diplōmata domine quōrum diēs praeterit an omnīnō observārī et quam diū vēlīs rogō scrībās mēque haesitātiōne līberēs. Vereor enim nē in alterutram partem ignōrantiā lāpsus aut inlicita cōnfirmem aut necessāria impediam. TRAIANVS PLĪNIŌ Diplōmata quōrum praeteritus est diēs nōn dēbent esse in ūsū. Ideō inter prīmā injungō mihi ut per omnēs prōvinciās ante mittam nova diplōmata quam dēsīderārī possint.  C. PLINIVS TRAJĀNŌ IMPERĀTŌRĪ Cum vellem domine Apamēae cognōscere pūblicōs dēbitōrēs et reditum et impendia respōnsum est mihi cupere quidem ūniversōs ut ā mē ratiōnēs colōniae legerentur numquam tamen esse lēctās ab ūllō prōcōnsulum habuisse prīvilēgium et vetustissimum mōrem arbitriō suō rem pūblicam administrāre. Exēgī ut quae dīcēbant quaeque recitābant libellō complecterentur quem tibi quālem accēperam mīsī quamvīs intellegerem plēraque ex illō ad id dē quō quaeritur nōn pertinēre. Tē rogō ut mihi praeīre dignēris quid mē putēs observāre dēbēre. Vereor enim nē aut excessisse aut nōn implēsse officiī meī partēs videar. TRAIANVS PLĪNIŌ Libellus Apamēnōrum quem epistulae tuae jūnxerās remīsit mihi necessitātem perpendendī quālia essent propter quae vidērī volunt eōs quī prō cōnsulibus hanc prōvinciam obtinuērunt abstinuisse īnspectātiōne ratiōnum suārum cum ipse ut eās īnspicerēs nōn recūsāverint. Remūneranda est igitur probitās eōrum ut jam nunc sciant hoc quod īnspectūrus es ex meā voluntāte salvīs quae habent prīvilēgiīs esse factūrum.  C. PLINIVS TRAJĀNŌ IMPERĀTŌRĪ Ante adventum meum domine Nīcomēdēnsēs priōrī forō novum adicere coepērunt cujus in angulō est aedēs vetustissima Matrīs Magnae aut reficienda aut trānsferenda ob hōc praecipuē quod est multō dēpressior opere eō quod cum maximē surgit. Ego cum quaererem num esset aliquā lēx dicta templō cognōvī alium hic alium apud nōs esse mōrem dēdicātiōnis. Dispice ergō domine an putēs aedem cui nūlla lēx dicta est salvā religiōne posse trānsferrī aliōquī commodissimum est sī religiō nōn impedit. TRAIANVS PLĪNIŌ Potes mī Secunde cārissime sine sollicitūdine religiōnis sī locī positiō vidētur hōc dēsīderāre aedem Matrīs Deum trānsferre in eam quae est accommodātior nec tē moveat quod lēx dēdicātiōnis nūlla reperītur cum sōlum peregrīnae cīvitātis capāx nōn sit dēdicātiōnis quae fit nostrō jūre. C. PLINIVS TRAJĀNŌ IMPERĀTŌRĪ Difficile est domine exprimere verbīs quantam percēperim laetitiam quod et mihi et socruī meae praestitistī ut adfīnem ejus Caelium Clēmentem in hanc prōvinciam trānsferrēs. Ex illō enim et mēnsūram beneficiī tuī penitus intellegō cum tam plēnam indulgentiam cum tōtā domō meā experiar cui referre grātiam parem nē audeō quidem  quamvīs maximē possim. Itaque ad vōta cōnfugiō deōsque precor ut iīs quae in mē adsiduē cōnfers nōn indignus exīstimer. C. PLINIVS TRAJĀNŌ IMPERĀTŌRĪ Diem domine quō servāstī imperium dum suscipis quantā merēris laetitiā celebrāvimus precātī deōs ut tē generī hūmānō cujus tūtēla et sēcūritās salūtī tuae innīsa est incolumem flōrentemque praestārent. Praeīvimus et commīlitōnibus jūs jūrandum mōre sollemnī eadem prōvinciālibus certātim pietāte jūrantibus. TRAIANVS PLĪNIŌ Quantā religiōne et laetitiā commīlitōnēs cum prōvinciālibus tē praeeunte diem imperiī meī celebrāverint libenter mī Secunde cārissime agnōvī litterīs tuīs. C. PLINIVS TRAJĀNŌ IMPERĀTŌRĪ Pecūniae pūblicae domine prōvidentiā tuā et ministeriō nostrō et jam exāctae sunt et exiguntur quae vereor nē ōtiōsae jaceant. Nam et praediōrum comparandōrum aut nūlla aut rārissima occāsiō est nec inveniuntur quī velint dēbēre reī pūblicae praesertim duodēnīs assibus quantī ā prīvātīs mūtuantur. Dispice ergō domine numquid minū  endam ūsūram ac per hōc idōneōs dēbitōrēs invītandōs pūtēs et sī nec sīc reperiuntur distribuendam inter decuriōnēs pecūniam ita ut rēctē reī pūblicae caveant quod quamquam invītīs et recūsantibus minus acerbum erit leviōre ūsūrā cōnstitūtā. TRAIANVS PLĪNIŌ Et ipse nōn aliud remedium dispiciō mī Secunde cārissime quam ut quantitās ūsūrārum minuātur quō facilius pecūniae pūblicae collocentur. Modum ejus ex cōpiā eōrum quī mūtuābuntur tū cōnstituēs. Invītōs ad accipiendum compellere quod fortassis ipsīs ōtiōsum futūrum sit nōn est ex jūstitiā nostrōrum temporum. C. PLINIVS TRAJĀNŌ IMPERĀTŌRĪ Summās domine grātiās agō quod inter maximās occupātiōnēs in iīs dē quibus tē cōnsuluī mē quoque regere dignātus es quod nunc quoque faciās rogō. Adiit enim mē quīdam indicāvitque adversāriōs suōs ā Servīliō Calvō clārissimō virō in triennium relēgātōs in prōvinciā morārī illī contrā ab eōdem sē restitūtōs adfirmāvērunt ēdictumque recitāvērunt. Quā causā necessārium crēdidī rem integram ad tē referre. Nam sīcut mandātīs tuīs cautum est nē restituam ab aliō aut ā mē relēgātōs ita dē iīs quōs alius et relēgāverit et restituerit nihil comprehēnsum est. Ideō tū domine cōnsulendus fuistī quid observāre mē vellēs tam hercule quam dē iīs quī in perpetuum relēgātī nec restitūtī  in prōvinciā dēprehenduntur. Nam haec quoque speciēs incīdit in cognitiōnem meam. Est enim adductus ad mē in perpetuum relēgātus ā Jūliō Bassō prōcōnsule. Ego quia sciēbam ācta Bassī rescissa datumque ā senātū jūs omnibus dē quibus ille aliquid cōnstituisset ex integrō agendī dumtaxat per biennium interrogāvī hunc quem relēgāverat an adīsset docuissetque prōcōnsulem. Negāvit. Per quod effectum est ut tē cōnsulerem reddendum eum poenae suae an gravius aliquid et quid potissimum cōnstituendum putārēs et in hunc et in eōs sī quī forte in similī condiciōne invenīrentur. Dēcrētum Calvī et ēdictum item dēcrētum Bassī hīs litterīs subjēcī. TRAIANVS PLĪNIŌ Quid in persōnā eōrum statuendum sit quī ā P. Servīliō Calvō prōcōnsule in triennium relēgātī et mox ejusdem ēdictō restitūtī in prōvinciā remānsērunt proximē tibi rescrībam cum causās ejus factī ā Calvō requīsierō. Quī ā Jūliō Bassō in perpetuum relēgātus est cum per biennium agendī facultātem habuerit sī exīstimat sē injūriā relēgātum neque id fēcerit atque in prōvinciā morārī persevērārit vīnctus mittī ad praefectōs praetōriī meī dēbet. Neque enim sufficit eum poenae suae restituī quam contumācia ēlūsit. C. PLINIVS TRAJĀNŌ IMPERĀTŌRĪ Cum citārem jūdicēs domine conventum incohātūrus Flāvius Archippus vacātiōnem petere coepit ut philosophus.  Fuērunt quī dīcerent nōn līberandum eum jūdicandī necessitāte sed omnīnō tollendum dē jūdicum numerō reddendumque poenae quam frāctīs vinculīs ēvāsisset. Recitāta est sententia Vēlī Paulī prōcōnsulis quā probābātur Archippus crīmine falsī damnātus in metallum ille nihil prōferēbat quō restitūtum sē docēret adlēgābat tamen prō restitūtiōne et libellum ā sē Domitiānō datum et epistulās ejus ad honōrem suum pertinentēs et dēcrētum Prūsēnsium. Addēbat hīs et tuās litterās scrīptās sibi addēbat et patris tuī ēdictum et epistulam quibus cōnfirmāsset beneficia ā Domitiānō data. Itaque quamvīs eīdem tālia crīmina adplicārentur nihil dēcernendum putāvī dōnec tē cōnsulerem dē eō quod mihi cōnstitūtiōne tuā dignum vidēbātur. Ea quae sunt utrimque recitāta hīs litterīs subjēcī. EPISTVLA DOMITIĀNĪ AD TERENTIVM MAXIMVM Flāvius Archippus philosophus impetrāvit ā mē ut agrum eī ad c circā Prūsiadam patriam suam emī jubērem cujus reditū suōs alere posset. Quod eī praestārī volō. Summam expēnsam līberālitātī meae ferēs. EIVSDEM AD LAPPIVM MAXIMVM Archippum philosophum bonum virum et professiōnī suae etiam mōribus respondentem commendātum habeās velim mī Maximē et plēnam eī hūmānitātem tuam praestēs in iīs quae verēcundē ā tē dēsīderāverit.  EDICTVM DĪVĪ NERVAE Quaedam sine dubiō Quirītēs ipsa fēlīcitās temporum ēdīcit nec exspectandus est in iīs bonus prīnceps quibus illum intellegī satis est cum hōc sibi cīvium meōrum spondēre possit vel nōn admonita persuāsiō mē sēcūritātem omnium quiētī meae praetulisse ut et nova beneficia cōnferrem et ante mē concessa servārem. Nē tamen aliquam gaudiīs pūblicīs adferat haesitātiōnem vel eōrum quī impetrāvērunt diffīdentia vel ejus memoriā quī praestitit necessārium pariter crēdidī ac laetum obviam dubitantibus indulgentiam meam mittere. Nōlō exīstimet quisquam quod aliō prīncipe vel prīvātim vel pūblicē cōnsecūtus sit ideō saltem ā mē rescindī ut potius mihi dēbeat. Sint rata et certa nec grātulātiō ūllius īnstaurātīs egeat precibus quem fortūna imperiī vultū meliōre respexit. Mē novīs beneficiīs vacāre patiantur et ea dēmum sciant roganda esse quae nōn habent. EPISTVLA EIVSDEM AD TVLLIVM IVSTVM Cum rērum omnium ōrdinātiō quae priōribus temporibus incohātae cōnsummātae sunt observanda sit tum epistulīs etiam Domitiānī standum est. C. PLINIVS TRAJĀNŌ IMPERĀTŌRĪ Flāvius Archippus per salūtem tuam aeternitātemque petit ā mē ut libellum quem mihi dēdit mitterem tibi. Quod ego  sīc rogantī praestandum putāvī ita tamen ut missūrum mē nōtum accūsātrīcī ejus facerem ā quā et ipsa acceptum libellum hīs epistulīs jūnxī quō facilius velut audīta utrāque parte dispicerēs quid statuendum putārēs. TRAIANVS PLĪNIŌ Potuit quidem ignōrāsse Domitiānus in quō statū esset Archippus cum tam multa ad honōrem ejus pertinentia scrīberet sed meae nātūrae accommodātius est crēdere etiam statuī ejus subventum interventū prīncipis praesertim cum etiam statuārum eī honor totiēns dēcrētus sit ab iīs quī nōn ignōrābant quid dē illō Paulus prōcōnsul prōnūntiāsset. Quae tamen mī Secunde cārissime nōn eō pertinent ut sī quid illī novī crīminis obicitur minus dē eō audiendum pūtēs. Libellōs Fūriae Prīmae accūsātrīcis item ipsīus Archippī quōs alterī epistulae tuae jūnxerās lēgī. C. PLINIVS TRAJĀNŌ IMPERĀTŌRĪ Tū quidem domine prōvidentissimē verēris nē commissus flūminī atque ita marī lacus effluat sed ego in rē praesentī invēnisse videor quem ad modum huic perīculō occurrerem. Potest enim lacus fossā usque ad flūmen addūcī nec tamen in flūmen ēmittī sed relictō quasi margine continērī pariter et dirimī. Sīc cōnsequēmur ut neque aqua uiduētur flūminī mixtus et sit perinde ac sī misceātur. Erit enim facile per  illam brevissimam terram quae interjacēbit advectā fossā onera trānspōnere in flūmen. Quod ita fīet sī necessitās cōget et spērō nōn cōget. Est enim et lacus ipse satis altus et nunc in contrāriam partem flūmen ēmittit quod interclūsum inde et quō volumus āversum sine ūllō dētrīmentō lacus tantum aquae quantum nunc portat effundet. Praetereā per id spatium per quod fossa fodienda est incīdunt rīvī quī sī dīligenter colligantur augēbunt illud quod lacus dederit. Enimvērō sī placeat fossam longius dūcere et altius pressam marī aequāre nec in flūmen sed in ipsum mare ēmittere repercussus maris servābit et reprimet quidquid ē lacū veniet. Quōrum sī nihil nōbīs locī nātūra praestāret expedītum tamen erat cataractīs aquae cursum temperāre. Vērum et haec et alia multō sagācius conquīret explōrābitque lībrātor quem plānē domine dēbēs mittere ut pollicēris. Est enim rēs digna et magnitūdine tua et cūra. Ego interim Calpurniō Macrō clārissimō virō auctōre tē scrīpsī ut lībrātōrem quam maximē idōneum mitteret. TRAIANVS PLĪNIŌ Manifēstum mī Secunde cārissime nec prūdentiam nec dīligentiam tibi dēfuisse circā istum lacum cum tam multa prōvīsa habeās per quae nec perīclitētur exhaurīrī et magis in ūsū nōbīs futūrus sit. Ēlige igitur id quod praecipuē rēs ipsa suāserit. Calpurnium Macrum crēdō factūrum ut tē lībrātōre īnstruat neque prōvinciae istae hīs artificibus carent.  C. PLINIVS TRAJĀNŌ IMPERĀTŌRĪ Scrīpsit mihi domine Lycormās lībertus tuus ut sī quā lēgātiō ā Bosporō vēnisset urbem petītūra usque in adventum suum retinērētur. Et lēgātiō quidem dumtaxat in eam cīvitātem in quā ipse sum nūlla adhūc venit sed venit tabellārius Sauromatae rēgis quem ego ūsus opportūnitāte quam mihi cāsus obtulerat cum tabellāriō quī Lycormam ex itinere praecessit mittendum putāvī ut possēs ex Lycormae et rēgis epistulīs pariter cognōscere quae fortasse pariter scīre dēbērēs. C. PLINIVS TRAJĀNŌ IMPERĀTŌRĪ Rēx Sauromatēs scrīpsit mihi esse quaedam quae dēbērēs quam mātūrissimē scīre. Quā ex causā festīnātiōnem tabellāriī quem ad tē cum epistulīs mīsit diplōmate adjūvī. C. PLINIVS TRAJĀNŌ IMPERĀTŌRĪ Magna domine et ad tōtam prōvinciam pertinēns quaestiō est dē condiciōne et alimentīs eōrum quōs vocant QREPTOUS. In quā ego audītīs cōnstitūtiōnibus prīncipum quia nihil inveniēbam aut proprium aut ūniversāle quod ad Bīthȳnōs referrētur cōnsulendum tē exīstimāvī quid observārī vellēs neque putāvī posse mē in eō quod auctōritātem tuam posceret exemplīs esse contentum. Recitābātur autem  apud mē ēdictum quod dīcēbātur dīvī Augustī ad Andaniam pertinēns recitātae et epistulae dīvī Vespasiānī ad Lacedaemoniōs et dīvī Titī ad eōsdem et Achaeōs et Domitiānī ad Auidium Nigrīnum et Armenium Brocchum prōcōnsulēs item ad Lacedaemoniōs quae ideō tibi nōn mīsī quia et parum ēmendāta et quaedam nōn certae fideī vidēbantur et quia vēra et ēmendāta in scrīniīs tuīs esse crēdēbam. TRAIANVS PLĪNIŌ Quaestiō ista quae pertinet ad eōs quī līberī nātī expositī deinde sublātī ā quibusdam et in servitūte ēducātī sunt saepe tractāta est nec quicquam invenītur in commentāriīs eōrum prīncipum quī ante mē fuērunt quod ad omnēs prōvinciās sit cōnstitūtum. Epistulae sānē sunt Domitiānī ad Auidium Nigrīnum et Armenium Brocchum quae fortasse dēbeant observārī sed inter eās prōvinciās dē quibus rescrīpsit nōn est Bīthȳnia et ideō nec adsertiōnem dēnegandam iīs quī ex ejus modī causa in lībertātem vindicābuntur putō neque ipsam lībertātem redimendam pretiō alimentōrum. C. PLINIVS TRAJĀNŌ IMPERĀTŌRĪ Lēgātō Sauromatae rēgis cum suā sponte Nīcaeae ubi mē invēnerat bīduō substitisset longiōrem moram faciendam domine nōn putāvī prīmum quod incertum adhūc erat quandō lībertus tuus Lycormās ventūrus esset deinde quod  ipse proficīscēbar in dīversam prōvinciae partem ita officiī necessitāte exigente. Haec in nōtitiam tuam perferenda exīstimāvī quia proximē scrīpseram petīsse Lycormam ut lēgātiōnem sī qua vēnisset ā Bosporō usque in adventum suum retinērem. Quod diūtius faciendī nūlla mihi probābilis ratiō occurrit praesertim cum epistulae Lycormae quās dētinēre ut ante praedīxī nōluī aliquot diēbus hinc lēgātum antecessūrae vidērentur. C. PLINIVS TRAJĀNŌ IMPERĀTŌRĪ Petentibus quibusdam ut sibi reliquiās suōrum aut propter injūriam vetustātis aut propter flūminis incursum aliaque hīs similia quōcumque secundum exemplum prōcōnsulum trānsferre permitterem quia sciēbam in urbe nostrā ex ejus modī causā collēgium pontificum adīrī solēre tē domine maximum pontificem cōnsulendum putāvī quid observāre mē velīs. TRAIANVS PLĪNIŌ Dūrum est injungere necessitātem prōvinciālibus pontificum adeundōrum sī reliquiās suōrum propter aliquās jūstās causās trānsferre ex locō in alium locum velint. Sequenda ergō potius tibi exempla sunt eōrum quī istī prōvinciae praefuērunt et ut causā cuique ita aut permittendum aut negandum. C. PLINIVS TRAJĀNŌ IMPERĀTŌRĪ Quaerentī mihi domine Prūsae ubi posset balineum quod  indulsistī fierī placuit locus in quō fuit aliquandō domus ut audiō pulchra nunc dēfōrmīs ruīnīs. Per hōc enim cōnsequēmur ut foedissima faciēs cīvitātis ōrnētur atque etiam ut ipsa cīvitās ampliētur nec ūlla aedificia tollantur sed quae sunt vetustāte sublāpsā relaxentur in melius. Est autem hujus domūs condiciō tālis lēgāverat eam Claudius Polyaenus Claudiō Caesarī jussitque in peristȳliō templum eī fierī reliquā ex domō locārī. Ex eā reditum aliquandiū cīvitās percēpit deinde paulātim partim spoliāta partim neglēcta cum peristȳliō domus tōta collāpsa est ac jam paene nihil ex eā nisi sōlum superest quod tū domine sīve dōnāverīs cīvitātī sīve venīre jusserīs propter opportūnitātem locī prō summō mūnere accipiet. Ego sī permīserīs cōgitō in āreā vacuā balineum collocāre eum autem locum in quō aedificia fuērunt exedrā et porticibus amplectī atque tibi cōnsecrāre cujus beneficiō ēlegāns opus dignumque nōmine tuō fīet. Exemplar testāmentī quamquam mendōsum mīsī tibi ex quō cognōscēs multa Polyaenum in ejusdem domūs ōrnātum relīquisse quae ut domus ipsa periērunt ā mē tamen in quantum potuerit requīrentur. TRAIANVS PLĪNIŌ Possumus apud Prūsēnsēs āreā ista cum domō collāpsā quam vacāre scrībis ad exstrūctiōnem balineī ūtī. Illud tamen parum expressistī an aedēs in peristȳliō Claudiō facta esset. Nam sī facta est licet collāpsa sit religiō ejus occupāvit sōlum.  C. PLINIVS TRAJĀNŌ IMPERĀTŌRĪ Postulantibus quibusdam ut dē agnōscendīs līberīs restituendīsque nātālibus et secundum epistulam Domitiānī scrīptam Minīciō Rūfō et secundum exempla prōcōnsulum ipse cognōscerem respexī ad senātūs cōnsultum pertinēns ad eadem genera causārum quod dē iīs tantum prōvinciīs loquitur quibus prōcōnsulēs praesunt ideōque rem integram distulī dum tū domine praecēperīs quid observāre mē velīs. TRAIANVS PLĪNIŌ Sī mihi senātūs cōnsultum miserīs quod haesitātiōnem tibi fēcit aestimābō an dēbeās cognōscere dē agnōscendīs līberīs et nātālibus vērīs restituendīs. C. PLINIVS TRAJĀNŌ IMPERĀTŌRĪ Appulēius domine mīles quī est in statiōne Nicomedensī scrīpsit mihi quendam nōmine Callidromum cum dētinērētur ā Maximō et Dionȳsiō pistōribus quibus operās suās locāverat cōnfūgisse ad tuam statuam perductumque ad magistrātūs indicāsse servīsse aliquandō Laberiō Maximō captumque ā Susāgō in Moesiā et ā Decibālō mūnerī missum Pacorō Parthiae rēgī plūribusque annīs in ministeriō ejus fuisse deinde fūgisse atque ita in Nīcomēdīam pervēnisse. Quem ego perductum ad mē cum eadem nārrāsset mitten  dum ad tē putāvī quod paulō tardius fēcī dum requīrō gemmam quam sibi habentem imāginem Pacorī et quibus ōrnātus fuisset subtractam indicābat. Voluī enim hanc quoque sī invenīrī potuisset simul mittere sīcut glēbulam mīsī quam sē ex Parthicō metallō attulisse dīcēbat. Signāta est ānulō meō cujus est aposphrāgisma quadrīgā. C. PLINIVS TRAJĀNŌ IMPERĀTŌRĪ Jūlius domine Largus ex Pontō nōndum mihi vīsus ac nē audītus quidem scīlicet jūdiciō tuō crēdidit dispēnsātiōnem quandam mihi ergā tē pietātis suae ministeriumque mandāvit. Rogāvit enim testāmentō ut hērēditātem suam adīrem cerneremque ac deinde praeceptīs quīnquāgintā mīlibus nummum reliquum omne Hēracleōtārum et Tiānōrum cīvitātibus redderem ita ut esset arbitriī meī utrum opera facienda quae honōrī tuō cōnsecrārentur putārem an īnstituendōs quīnquennālēs agōnas quī Trajānī adpellārentur. Quod in nōtitiam tuam perferendum exīstimāvī ob hōc maximē ut dispicerēs quid ēligere dēbeam. TRAIANVS PLĪNIŌ Iūlius Largus fidem tuam quasi tē bene nōsset ēlēgit. Quid ergō potissimum ad perpetuitātem memoriae ejus faciat secundum cujusque locī condiciōnem ipse dispice et quod optimum exīstimāverīs id sequēre.  C. PLINIVS TRAJĀNŌ IMPERĀTŌRĪ Prōvidentissimē domine fēcistī quod praecēpistī Calpurniō Macrō clārissimō virō ut legiōnārium centuriōnem Bȳzantium mitteret. Dispice an etiam Iuliopolitanis similī ratiōne cōnsulendum pūtēs quōrum cīvitās cum sit perexigua onera maxima sustinet tantōque graviōrēs injūriās quantō est īnfirmior patitur. Quidquid autem Iuliopolitanis praestiterīs id etiam tōtī prōvinciae prōderit. Sunt enim in capite Bīthȳniae plūrimīsque per eam commeantibus trānsitum praebent. TRAIANVS PLĪNIŌ Ea condiciō est cīvitātis Bȳzantiōrum cōnfluente undique in eam commeantium turbā ut secundum cōnsuētūdinem praecēdentium temporum honōribus ejus praesidiō centuriōnis legiōnāriī cōnsulendum habuerīmus. Sī Iuliopolitanis succurrendum eōdem modo putāverīmus onerābimus nōs exemplō plūrēs enim eō quantō īnfirmiōrēs erunt īdem petent. Fīdūciam eam dīligentiae tuae habeō ut crēdam tē omnī ratiōne id āctūrum nē sint obnoxiī injūriīs. Sī quī autem sē contrā disciplīnam meam gesserint statim coerceantur aut sī plūs admīserint quam ut in rē praesentī satis  pūniantur sī mīlitēs erunt lēgātīs eōrum quod dēprehenderīs nōtum faciēs aut sī in urbem versūs ventūrī erunt mihi scrībēs. C. PLINIVS TRAJĀNŌ IMPERĀTŌRĪ Cautum est domine Pompēja lēge quae Bīthȳnis data est nē quis capiat magistrātum nēve sit in senātū minor annōrum trīgintā. Eādem lēge comprehēnsum est ut quī cēperint magistrātum sint in senātū. Secūtum est dein ēdictum dīvī Augustī quō permīsit minōrēs magistrātūs ab annīs duōbus et vīgintī capere. Quaeritur ergō an quī minor trīgintā annōrum gessit magistrātum possit ā cēnsōribus in senātum legī et sī potest an iī quoque quī nōn gesserint possint per eandem interpretātiōnem ab eā aetāte senātōrēs legī ā quā illīs magistrātum gerere permissum est quod aliōquī factitātum adhūc et esse necessārium dīcitur quia sit aliquantō melius honestōrum hominum līberōs quam ē plēbe in cūriam admittī. Ego ā dēstinātīs cēnsōribus quid sentīrem interrogātus eōs quidem quī minōrēs trīgintā annīs gessissent magistrātum putābam posse in senātum et secundum ēdictum Augustī et secundum lēgem Pompējam legī quoniam Augustus gerere magistrātūs minōribus annīs trīgintā permīsisset lēx senātōrem esse voluisset quī gessisset magistrātum. Dē iīs autem quī nōn gessissent quamvīs essent aetātis ejusdem cujus illī quibus gerere permissum est haesitābam per quod effectum est ut tē domine cōnsulerem quid observārī vellēs. Capita lēgis tum ēdictum Augustī litterīs subjēcī.  TRAIANVS PLĪNIŌ Interpretātiōnī tuae mī Secunde cārissime īdem exīstimō hāctenus ēdictō dīvī Augustī novātam esse lēgem Pompējam ut magistrātum quidem capere possent iī quī nōn minōrēs duōrum et vīgintī annōrum essent et quī cēpissent in senātum cujusque cīvitātis pervenīrent. Cēterum nōn captō magistrātū eōs quī minōrēs trīgintā annōrum sint quia magistrātum capere possint in cūriam etiam locī cujusque nōn exīstimō legī posse. C. PLINIVS TRAJĀNŌ IMPERĀTŌRĪ Cum Prūsae ad Olympum domine pūblicīs negōtiīs intrā hospitium eōdem diē exitūrus vacārem Asclēpiadēs magistrātūs indicāvit adpellātum mē ā Claudiō Eumolpō. Cum Coccēiānus Diōn in būlē adsignārī cīvitātī opus cujus cūram ēgerat vellet tum Eumolpus adsistēns Flāviō Archippō dīxit exigendam esse ā Diōnē ratiōnem operis ante quam reī pūblicae trāderētur quod aliter fēcisset ac dēbuisset. Adjēcit etiam esse in eōdem positam tuam statuam et corpora sepultōrum uxōris Diōnis et fīliī postulāvitque ut cognōscerem prō tribūnālī. Quod cum ego mē prōtinus factūrum dilātūrumque profectiōnem dīxissem ut longiōrem diem ad struendam causam darem utque in aliā cīvitāte cognōscerem petiit.  Ego mē audītūrum Nīcaeae respondī. Vbī cum cōnsēdissem cognitūrus idem Eumolpus tamquam sī adhūc parum īnstrūctus dīlātiōnem petere coepit contrā Diōn ut audīrētur exigere. Dicta sunt utrimque multa etiam dē causā. Ego cum dandam dīlātiōnem et tē cōnsulendum exīstimārem in rē ad exemplum pertinentī dīxī utrīque partī ut postulātiōnum suārum libellōs darent. Volēbam enim tē ipsōrum potissimum verbīs ea quae erant prōposita cognōscere. Et Diōn quidem sē datūrum dīxit. Eumolpus respondit complexūrum sē libellō quae reī pūblicae peteret cēterum quod ad sepultōs pertinēret nōn accūsātōrem sē sed advocātum Flāvī Archippī cujus mandāta pertulisset. Archippus cui Eumolpus sīcut Prūsiadē adsistēbat dīxit sē libellum datūrum. At nec Eumolpus nec Archippus quamquam plūrimīs diēbus exspectātī adhūc mihi libellōs dedērunt Diōn dedit quem huic epistulae jūnxī. Ipse in rē praesentī fuī et vīdī tuam quoque statuam in bibliothēcā positam id autem in quō dīcuntur sepultī fīlius et uxor Diōnis in āreā collocātum quae porticibus inclūditur. Tē domine rogō ut mē in hōc praecipuē genere cognitiōnis regere dignēris cum aliōquī magna sit exspectātiō ut necesse est in eā rē quae et in cōnfessum vēnit et exemplīs dēfenditur. TRAIANVS PLĪNIŌ Potuistī nōn haerēre mī Secunde cārissime circā id dē quō mē cōnsulendum exīstimāstī cum prōpositum meum optimē  nōssēs nōn ex metū nec terrōre hominum aut crīminibus majestātis reverentiam nōminī meō adquīrī. Omissa ergō eā quaestiōne quam nōn admitterem etiam sī exemplīs adjuvārētur ratiō tōtīus operis effectī sub cūrā Cocceiānī Diōnis excutiātur cum et ūtilitās cīvitātis exigat nec aut recūset Diōn aut dēbeat recūsāre. C. PLINIVS TRAJĀNŌ IMPERĀTŌRĪ Rogātus domine ā Nicaeensibus pūblicē per eā quae mihi et sunt et dēbent esse sānctissima id est per aeternitātem tuam salūtemque ut precēs suās ad tē perferrem fās nōn putāvī negāre acceptumque ab iīs libellum huic epistulae jūnxī. TRAIANVS PLĪNIŌ Nicaeēnsibus quī intestātōrum cīvium suōrum concessam vindicātiōnem bonōrum ā dīvō Augustō adfirmant dēbēbis vacāre contractīs omnibus persōnīs ad idem negōtium pertinentibus adhibitīs Virdīō Gemellīnō et Epimachō lībertō meō prōcūrātōribus ut aestimātīs etiam iīs quae contrā dīcuntur quod optimum crēdiderītis statuātis. C. PLINIVS TRAJĀNŌ IMPERĀTŌRĪ Maximum lībertum et prōcūrātōrem tuum domine per omne tempus quō fuimus ūna probum et industrium et  dīligentem ac sīcut reī tuae amantissimum ita disciplīnae tenācissimum expertus libenter apud tē testimōniō prōsequor eā fide quam tibi dēbeō. C. PLINIVS TRAJĀNŌ IMPERĀTŌRĪ Gāvium Bassum domine praefectum ōrae Ponticae integrum probum industrium atque inter ista reverentissimum meī expertus votō pariter et suffrāgiō prōsequor eā fide quam tibi dēbeō. C. PLINIVS TRAJĀNŌ IMPERĀTŌRĪ . . . quam ea quae spēret īnstrūctum commīlitiō tuō cujus disciplīnae dēbet quod indulgentia tua dignus est. Apud mē et mīlitēs et pāgānī ā quibus jūstitiā ejus et hūmānitās penitus īnspecta est certātim eī quā prīvātim quā pūblicē testimōnium perhibuērunt. Quod in nōtitiam tuam perferō eā fide quam tibi dēbeō. C. PLINIVS TRAJĀNŌ IMPERĀTŌRĪ Nymphidium Lupum domine prīmipīlārem commīlitōnem habuī cum ipse tribūnus essem ille praefectus inde familiāriter dīligere coepī. Crēvit posteā cāritās ipsa mūtuae vetustāte amīcitiae. Itaque et quiētī ejus injēcī manum et exēgī ut mē in Bīthȳniā cōnsiliō īnstrueret. Quod ille  amīcissimē et ōtiī et senectūtis ratiōne postpositā et jam fēcit et factūrus est. Quibus ex causīs necessitūdinēs ejus inter meās numerō fīlium in prīmīs Nymphidium Lupum juvenem probum industrium et ēgregiō patre dignissimum suffectūrum indulgentiae tuae sīcut prīmīs ejus experīmentīs cognōscere potes cum praefectus cohortis plēnissimum testimōnium meruerit Jūlī Ferōcis et Fuscī Salīnātōris clārissimōrum virōrum. Meum gaudium domine meamque grātulātiōnem fīliī honōrē cumulābis. C. PLINIVS TRAJĀNŌ IMPERĀTŌRĪ Optō domine et hunc nātālem et plūrimōs aliōs quam fēlīcissimōs agās aeternāque laude flōrentem virtūtis tuae glōriam . . . quam incolumīs et fortīs aliīs super alia operibus augēbis. TRAIANVS PLĪNIŌ Agnōscō votā tua mī Secunde cārissime quibus precāris ut plūrimōs et fēlīcissimōs nātālēs flōrente statū reī pūblicae nostrae agam. C. PLINIVS TRAJĀNŌ IMPERĀTŌRĪ Sinōpēnsēs domine aquā dēficiuntur quae vidētur et bona et cōpiōsa ab sextō decimō mīliāriō posse perdūcī. Est  tamen statim ab capite paulō amplius passus mīlle locus suspectūs et mollis quem ego interim explōrārī modicō impendiō jussī an recipere et sustinēre opus possit. Pecūniā cūrantibus nōbīs contractā nōn dēerit sī tū domine hoc genus operis et salūbritātī et amoenitātī valdē sitientis colōniae indulserīs. TRAIANVS PLĪNIŌ Vt coepistī Secunde cārissime explōrā dīligenter an locus ille quem suspectum habēs sustinēre opus aquae ductūs possit. Neque dubitandum putō quīn aquā perdūcenda sit in colōniam Sinōpēnsem sī modō et vīribus suīs adsequī potest cum plūrimum eā rēs et salūbritātī et voluptātī ejus collātūra sit. C. PLINIVS TRAJĀNŌ IMPERĀTŌRĪ Amīsēnōrum cīvitās lībera et foederātā beneficiō indulgentiae tuae lēgibus suīs ūtitur. In hāc datum mihi libellum ad ERANOUS pertinentem hīs litterīs subjēcī ut tū domine dispicerēs quid et quātenus aut permittendum aut prohibendum putārēs. TRAIANVS PLĪNIŌ Amīsēnōs quōrum libellum epistulae tuae jūnxerās sī lēgibus istōrum quibus beneficiō foederis ūtuntur concessum est eranum habēre possumus quō minus habeant nōn impē  dīrē eō facilius sī tālī collātiōne nōn ad turbās et ad inlicitōs coetūs sed ad sustinendam tenuiōrum inopiam ūtuntur. In cēterīs cīvitātibus quae nostrō jūre obstrictae sunt rēs hujus modī prohibenda est. C. PLINIVS TRAJĀNŌ IMPERĀTŌRĪ Suētōnium Tranquillum probissimum honestissimum ērudītissimum virum et mōrēs ejus secūtus et studia jam prīdem domine in contubernium adsūmpsī tantōque magis dīligere coepī quantō nunc propius īnspexī. Huic jūs trium līberōrum necessārium faciunt duae causae nam et jūdicia amīcōrum prōmerētur et parum fēlīx mātrimōnium expertus est impetrandumque ā bonitāte tuā per nōs habet quod illī fortūnae malignitās dēnegāvit. Sciō domine quantum beneficium petam sed petō ā tē cujus in omnibus dēsīderiīs meīs indulgentiam experior. Potes enim colligere quantō opere cupiam quod nōn rogārem absēns sī mediocriter cuperem. TRAIANVS PLĪNIŌ Quam parce haec beneficia tribuam utique mī Secunde cārissime haeret tibi cum etiam in senātū adfirmāre soleam nōn excessisse mē numerum quem apud amplissimum ōrdinem suffectūrum mihi professus sum. Tuō tamen dēsīderiō subscrīpsī et dedisse mē jūs trium līberōrum Suētōniō Tranquillō eā condiciōne quā adsuēvī referrī in commentāriōs meōs jussī.  C. PLINIVS TRAJĀNŌ IMPERĀTŌRĪ Sollemne est mihi domine omnia dē quibus dubitō ad tē referre. Quis enim potest melius vel cūnctātiōnem meam regere vel ignōrantiam īnstruere Cognitiōnibus dē Chrīstiānīs interfuī numquam ideō nesciō quid et quātenus aut pūnīrī soleat aut quaerī. Nec mediocriter haesitāvī sitne aliquod discrīmen aetātum an quamlibet tenerī nihil ā rōbustiōribus differant dētur paenitentiae veniā an eī quī omnīnō Chrīstiānus fuit dēsīsse nōn prōsit nōmen ipsum sī flāgitiīs careat an flāgitia cohaerentia nōminī pūniantur. Interim in iīs quī ad mē tamquam Chrīstiānī dēferēbantur hunc sum secūtus modum. Interrogāvī ipsōs an essent Chrīstiānī. Cōnfitentēs iterum ac tertiō interrogāvī supplicium minātus persevērantēs dūcī jussī. Neque enim dubitābam quālecumque esset quod fatērentur pertināciam certē et īnflexibilem obstinātiōnem dēbēre pūnīrī. Fuērunt aliī similis āmentiae quōs quia cīvēs Rōmānī erant adnotāvī in urbem remittendōs. Mox ipsō tractātū ut fierī solet diffundente sē crīmine plūrēs speciēs incīdērunt. Prōpositus est libellus sine auctōre multōrum nōmina continēns. Quī negābant esse sē Chrīstiānōs aut fuisse cum praeeunte mē deōs adpellārent et imāginī tuae quam propter hōc jusseram cum simulācrīs nūminum adferrī tūre ac vīnō supplicārent praetereā male dīcerent Chrīstō quōrum nihil cōgī posse dīcuntur quī sunt rē vērā Chrīstiānī dīmittendōs putāvī. Aliī ab indice nōminātī esse  sē Chrīstiānōs dīxērunt et mox negāvērunt fuisse quidem sed dēsīsse quīdam ante triennium quīdam ante plūrēs annōs nōn nēmō etiam ante vīgintī. Hī quoque omnēs et imāginem tuam deōrumque simulācra venerātī sunt et Chrīstō male dīxērunt. Adfirmābant autem hanc fuisse summam vel culpae suae vel errōris quod essent solitī statō diē ante lūcem convenīre carmenque Chrīstō quasi deō dīcere sēcum invicem sēque sacrāmentō nōn in scelus aliquod obstringere sed nē fūrta nē latrōcinia nē adulteria committerent nē fidem fallerent nē dēpositum adpellātī abnegārent. Quibus perāctīs mōrem sibi discēdendī fuisse rūrsusque coeundī ad capiendum cibum prōmiscuum tamen et innoxium quod ipsum facere dēsīsse post ēdictum meum quō secundum mandāta tua hetaeriās esse vetueram. Quō magis necessārium crēdidī ex duābus ancillīs quae ministrae dīcēbantur quid esset vērī et per tormenta quaerere. Nihil aliud invēnī quam superstitiōnem prāvam et immodicam. Ideō dīlātā cognitiōne ad cōnsulendum tē dēcucurrī. Vīsa est enim mihi rēs digna cōnsultātiōne maximē propter perīclitantium numerum. Multī enim omnis aetātis omnis ōrdinis utriusque sexūs etiam vocantur in perīculum et vocābuntur. Neque cīvitātēs tantum sed vīcōs etiam atque agrōs superstitiōnis istīus contāgiō pervagāta est quae vidētur sistī et corrigī posse. Certē satis cōnstat prope jam dēsōlāta templa coepisse celebrārī et sacra sollemnia diū intermissa repetī passimque venīre carnem victimārum cujus adhūc rārīs  sīmus ēmptor inveniēbātur. Ex quō facile est opīnārī quae turba hominum ēmendārī possit sī sit paenitentiae locus. TRAIANVS PLĪNIŌ Āctum quem dēbuistī mī Secunde in excutiendīs causīs eōrum quī Chrīstiānī ad tē dēlātī fuerant secūtus es. Neque enim in ūniversum aliquid quod quasi certam fōrmam habeat cōnstituī potest. Conquīrendī nōn sunt sī dēferantur et arguantur pūniendī sunt ita tamen ut quī negāverit sē Chrīstiānum esse idque rē ipsa manifēstum fēcerit id est supplicandō dīs nostrīs quamvīs suspectūs in praeteritum veniam ex paenitentiā impetret. Sine auctōre vērō prōpositī libellī in nūllō crīmine locum habēre dēbent. Nam et pessimī exemplī nec nostrī saeculī est. C. PLINIVS TRAJĀNŌ IMPERĀTŌRĪ Amastriānōrum cīvitās domine et ēlegāns et ōrnāta habet inter praecipua opera pulcherrimam eandemque longissimam platēam cujus ā latere per spatium omne porrigitur nōmine quidem flūmen rē vērā cloāca foedissima ac sīcut turpis immundissimō adspectū ita pestilēns odōre taeterrimō. Quibus ex causīs nōn minus salūbritātis quam decōris interest eam contegī quod fīet sī permīserīs cūrantibus nōbīs nē dēsit quoque pecūniā operī tam magnō quam necessāriō.  TRAIANVS PLĪNIŌ Ratiōnis est mī Secunde cārissime contegī aquam istam quae per cīvitātem Amastriānōrum fluit sī intēcta salūbritātī obēst. Pecūnia nē huic operī dēsit cūrātūrum tē secundum dīligentiam tuam certum habeō. C. PLINIVS TRAJĀNŌ IMPERĀTŌRĪ Votā domine priōre annō nuncupāta alacrēs laetīque persolvimus novaque rūrsus certante commīlitōnum et prōvinciālium pietāte suscēpimus precātī deōs ut tē remque pūblicam flōrentem et incolumem eā benignitāte servārent quam super magnās plūrimāsque virtūtēs praecipua sānctitāte obsequiō deōrum honōre meruistī. TRAIANVS PLĪNIŌ Solvisse vōta dīs immortālibus tē praeeunte prō meā incolumitāte commīlitōnēs cum prōvinciālibus laetissimō cōnsēnsū et in futūrum nuncupāsse libenter mī Secunde cārissime cognōvī litterīs tuīs. C. PLINIVS TRAJĀNŌ IMPERĀTŌRĪ Diem quō in tē tūtēla generis hūmānī fēlīcissimā successiōne trānslāta est dēbitā religiōne celebrāvimus commendantēs dīs imperiī tuī auctōribus et vōta pūblica et gaudia.  TRAIANVS PLĪNIŌ Diem imperiī meī dēbitā laetitiā et religiōne commīlitōnibus et prōvinciālibus praeeunte tē celebrātum libenter cognōvī litterīs tuīs. C. PLINIVS TRAJĀNŌ IMPERĀTŌRĪ Valerius domine Paulīnus exceptō Paulīnō jūs Latīnōrum suōrum mihi relīquit ex quibus rogō tribus interim jūs Quirītium dēs. Vereor enim nē sit immodicum prō omnibus pariter invocāre indulgentiam tuam quā dēbeō tantō modestius utī quantō plēniōrem experior. Sunt autem prō quibus petō C. Valerius Astraeus C. Valerius Dionȳsius C. Valerius Aper. TRAIANVS PLĪNIŌ Cum honestissimē iīs quī apud fidem tuam ā Valeriō Paulīnō dēpositī sunt cōnsultum vēlīs mātūrē per mē iīs interim quibus nunc petīstī dedisse mē jūs Quirītium referrī in commentāriōs meōs jussī īdem factūrus in cēterīs prō quibus petierīs. C. PLINIVS TRAJĀNŌ IMPERĀTŌRĪ Rogātus domine ā P. Acciō Aquila centuriōne cohortis sextae equestris ut mitterem tibi libellum per quem indul  gentiam prō statū fīliae suae implōrat dūrum putāvī negāre cum scīrem quantam solērēs mīlitum precibus patientiam hūmānitātemque praestāre. TRAIANVS PLĪNIŌ Libellum P. Acciī Aquilae centuriōnis sextae equestris quem mihi mīsistī lēgī cujus precibus mōtus dedī fīliae ejus cīvitātem Rōmānam. Libellum rescrīptum quem illī redderēs mīsī tibi. C. PLINIVS TRAJĀNŌ IMPERĀTŌRĪ Quid habēre jūris vēlīs et Bīthȳnās et Ponticās cīvitātēs in exigendīs pecūniīs quae illīs vel ex locātiōnibus vel ex vēnditiōnibus aliīsve causīs dēbeantur rogō domine rescrībās. Ego invēnī ā plērīsque prōcōnsulibus concessam iīs prōtopraxian eamque prō lēge valuisse. Exīstimō tamen tua prōvidentia cōnstituendum aliquid et sanciendum per quod ūtilitātibus eōrum in perpetuum cōnsulātur. Nam quae sunt ab illīs īnstitūta sint licet sapienter indulta brevia tamen et īnfirma sunt nisi illīs tua contingit auctōritās. TRAIANVS PLĪNIŌ Quō jūre ūtī dēbeant Bīthȳnae vel Ponticae cīvitātēs in iīs pecūniīs quae ex quāque causā reī pūblicae dēbēbuntur ex lēge cujusque animadvertendum est. Nam sīve habent prīvilēgium quō cēterīs crēditōribus antepōnantur cūstōdiendum  est sīve nōn habent in injūriam prīvātōrum id darī ā mē nōn oportēbit. C. PLINIVS TRAJĀNŌ IMPERĀTŌRĪ Ecdicus domine Amīsēnōrum cīvitātis petēbat apud mē ā Jūliō Pīsōne dēnāriōrum circiter quadrāgintā mīlia dōnātā eī pūblicē ante vīgintī annōs būlē et ecclēsiā cōnsentiente ūtēbāturque mandātīs tuīs quibus ejus modī dōnātiōnēs vetantur. Pīsō contrā plūrimā sē in rem pūblicam contulisse ac prope tōtās facultātēs ērogāsse dīcēbat. Addēbat etiam temporis spatium postulābatque nē id quod prō multīs et ōlim accēpisset cum ēversiōne reliquae dignitātis reddere cōgerētur. Quibus ex causīs integram cognitiōnem differendam exīstimāvī ut tē domine cōnsulerem quid sequendum putārēs. TRAIANVS PLĪNIŌ Sīcut largītiōnēs ex pūblicō fierī mandāta prohibent ita nē multōrum sēcūritās subruātur factās ante aliquantum temporis retractārī atque in inritum vindicārī nōn oportet. Quidquid ergō ex hāc causā āctum ante vīgintī annōs erit omittāmus. Nōn minus enim hominibus cujusque locī quam pecūniae pūblicae cōnsultum volō. C. PLINIVS TRAJĀNŌ IMPERĀTŌRĪ Lēx Pompēja domine quā Bīthȳnī et Ponticī ūtuntur eōs quī in būlēn ā cēnsōribus leguntur dare pecūniam nōn  jubet sed iī quōs indulgentia tua quibusdam cīvitātibus super lēgitimum numerum adicere permīsit et singula milia dēnāriōrum et bīna intulērunt. Anicius deinde Maximus prōcōnsul eōs etiam quī ā cēnsōribus legerentur dumtaxat in paucissimīs cīvitātibus aliud aliīs jussit īnferre. Superest ergō ut ipse dispiciās an in omnibus cīvitātibus certum aliquid omnēs quī deinde buleūtae legentur dēbeant prō introitū dare. Nam quod in perpetuum mānsūrum est ā tē cōnstituī decet cujus factīs dictīsque dēbētur aeternitās. TRAIANVS PLĪNIŌ Honōrārium decuriōnātūs omnēs quī in quāque cīvitāte Bīthȳniae decuriōnēs fīunt īnferre dēbeant necne in ūniversum ā mē nōn potest statuī. Id ergō quod semper tūtissimum est sequendam cujusque cīvitātis lēgem putō sed vērius eōs quī invītātī fīunt decuriōnēs id exīstimō āctūrōs ut praestātiōne cēterīs praeferantur. C. PLINIVS TRAJĀNŌ IMPERĀTŌRĪ Lege domine Pompēja permissum Bīthȳnicīs cīvitātibus adscrībere sibi quōs vellent cīvēs dum nē quem eārum cīvitātium quae sunt in Bīthȳniā. Eādem lēge sancītur quibus  dē causīs ē senātū ā cēnsōribus ēiciantur. Inde mē quīdam ex cēnsōribus cōnsulendum putāvērunt an ēicere dēbērent eum quī esset alterīus cīvitātis. Ego quia lēx sīcut adscrībī cīvem aliēnum vetābat ita ēicī ē senātū ob hanc causam nōn jubēbat praetereā quod adfirmābātur mihi in omnī cīvitāte plūrimōs esse buleūtās ex aliīs cīvitātibus futūrumque ut multī hominēs multaeque cīvitātēs concuterentur eā parte lēgis quae jam prīdem cōnsēnsū quōdam exolēvisset necessārium exīstimāvī cōnsulere tē quid servandum putārēs. Capita lēgis hīs litterīs subjēcī. TRAIANVS PLĪNIŌ Meritō haesistī Secunde cārissime quid ā tē rescrībī oportēret cēnsōribus cōnsulentibus an manēre dēbērent in senātū aliārum cīvitātium ejusdem tamen prōvinciae cīvēs. Nam et lēgis auctōritās et longa cōnsuētūdō ūsūrpāta contrā lēgem in dīversum movēre tē potuit. Mihi hoc temperāmentum ejus placuit ut ex praeteritō nihil novārēmus sed manērent quamvīs contrā lēgem adscītī quārumcumque cīvitātium cīvēs in futūrum autem lēx Pompēja observārētur cujus vim sī retrō quoque velimus cūstōdīre multa necesse est perturbārī.  C. PLINIVS TRAJĀNŌ IMPERĀTŌRĪ Quī virīlem togam sūmunt vel nūptiās faciunt vel ineunt magistrātum vel opus pūblicum dēdicant solent tōtam būlēn atque etiam ē plēbe nōn exiguum numerum vocāre bīnōsque dēnāriōs vel singulōs dare. Quod an celebrandum et quātenus pūtēs rogō scrībās. Ipse enim sīcut arbitror praesertim ex sollemnibus causīs concēdendum jūs istud invītātiōnis ita vereor nē iī quī mīlle hominēs interdum etiam plūrēs vocant modum excēdere et in speciem DIANOMHS incīdere videantur. TRAIANVS PLĪNIŌ Meritō verēris nē in speciem DIANOMHS incīdat invītātiō quae et in numerō modum excēdit et quasi per corpora nōn virītim singulōs ex nōtitiā ad sollemnēs sportulās contrahit. Sed ego ideō prūdentiam tuam ēlēgī ut fōrmandīs istīus prōvinciae mōribus ipse moderārēris et ea cōnstituerēs quae ad perpetuam ejus prōvinciae quiētem essent prōfutūra. C. PLINIVS TRAJĀNŌ IMPERĀTŌRĪ Āthlētae domine ea quae prō īselasticīs certāminibus cōnstituistī dēbērī sibi putant statim ex eō diē quō sunt corōnātī nihil enim referre quandō sint patriam invectī  sed quandō certāmine vīcerint ex quō invehī possint. Ego contrā scrībō īselasticī nōmine itaque eōrum vehementer addubitem an sit potius id tempus quō EISHLASAN intuendum. Iīdem obsōnia petunt prō eō agōne quī ā tē īselasticus factus est quamvīs vīcerint ante quam fieret. Ajunt enim congruēns esse sīcut nōn dētur sibi prō iīs certāminibus quae esse īselastica postquam vīcērunt dēsiērunt ita prō iīs darī quae esse coepērunt. Hīc quoque nōn mediocriter haereō nē cujusquam retrō habeātur ratiō dandumque quod tunc cum vincerent nōn dēbēbātur. Rogō ergō ut dubitātiōnem meam regere id est beneficia tua interpretārī ipse dignēris. TRAIANVS PLĪNIŌ Īselasticum tunc prīmum mihi vidētur incipere dēbērī cum quis in cīvitātem suam ipse EISHLASEN. Obsōnia eōrum certāminum quae īselastica esse placuit mihi sī ante īselastica nōn fuērunt retrō nōn dēbentur. Nec prōficere prō dēsīderiō āthlētārum potest quod eōrum quae posteā īselastica nōn esse cōnstituī quam vīcērunt accipere dēsiērunt. Mūtātā enim condiciōne certāminum nihilō minus quae ante percēperant nōn revocantur. C. PLINIVS TRAJĀNŌ IMPERĀTŌRĪ Vsque in hōc tempus domine neque cuīquam diplōmata commodāvī neque in rem ūllam nisi tuam mīsī. Quam per  petuam seruātiōnem meam quaedam necessitās rūpit. Vxōrī enim meae audīta morte avī volentī ad amitam suam excurrere ūsum eōrum negāre dūrum putāvī cum tālis officiī grātia in celeritāte cōnsisteret scīremque tē ratiōnem itineris probātūrum cujus causa erat pietās. Haec tibi scrīpsī quia mihi parum grātus fore vidēbar sī dissimulāssem inter alia beneficia hoc ūnum quoque mē dēbēre indulgentiae tuae quod fīdūcia ejus quasi cōnsultō tē nōn dubitāvī facere quem sī cōnsuluissem sērō fēcissem. TRAIANVS PLĪNIŌ Meritō habuistī Secunde cārissime fīdūciam animī meī nec dubitandum fuisset sī exspectāssēs dōnec mē cōnsulerēs an iter uxōris tuae diplōmatibus quae officiō tuō dedī adjuvandum esset cum apud amitam suam uxor tua dēbēret etiam celeritāte grātiam adventūs suī augēre.