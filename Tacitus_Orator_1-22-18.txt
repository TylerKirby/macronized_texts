  DIALOGUS DĒ ŌRĀTŌRIBUS Saepe ex mē requīris Jūste Fabī cūr cum priōra saecula tot ēminentium ōrātōrum ingeniīs glōriāque flōruerint nostra potissimum aetās dēserta et laude ēloquentiae orbāta vix nōmen ipsum ōrātōris retineat neque enim ita appellāmus nisi antīquōs hōrum autem temporum disertī causidicī et advocātī et patrōnī et quidvīs potius quam ōrātōrēs vocantur. cui percontātiōnī tuae respondēre et tam magnae quaestiōnis pondus excipere ut aut dē ingeniīs nostrīs male exīstimandum sit sī īdem adsequī nōn possumus aut dē jūdiciīs sī nōlumus vix hercule audērem sī mihi mea sententia prōferenda ac nōn disertissimōrum ut nostrīs temporibus hominum sermō repetendus esset quōs eandem hanc quaestiōnem pertractantis juvenis admodum audīvī. ita nōn ingeniō sed memoriā et recordātiōne opus est ut quae ā praestantissimīs vīrīs et excōgitāta subtīliter et dicta graviter accēpī cum singulī dīversās vel eāsdem sed probābilīs causās adferrent dum fōrmam suī quisque et animī et ingeniī redderent īsdem nunc numerīs īsdemque ratiōnī  bus persequar servātō ōrdine disputātiōnis. neque enim dēfuit quī dīversam quoque partem susciperet ac multum vexātā et inrīsā vetustāte nostrōrum temporum ēloquentiam antīquōrum ingeniīs anteferret. Nam posterō diē quam Curiatius Māternus Catōnem recitāverat cum offendisse potentium animōs dīcerētur tamquam in eō tragoediae argūmentō suī oblītus tantum Catōnem cōgitāsset eaque dē rē per urbem frequēns sermō habērētur vēnērunt ad eum Mārcus Aper et Jūlius Secundus celeberrima tum ingenia forī nostrī quōs ego utrōsque nōn modo in jūdiciīs studiōsē audiēbam sed domī quoque et in pūblicō adsectābar mīra studiōrum cupiditāte et quōdam ārdōre juvenīlī ut fābulās quoque eōrum et disputātiōnēs et arcāna sēmōtae dictiōnis penitus exciperem quamvīs malignē plērīque opīnārentur nec Secundō prōmptum esse sermōnem et Aprum ingeniō potius et vī nātūrae quam īnstitūtiōne et litterīs fāmam ēloquentiae cōnsecūtum. nam et Secundō pūrus et pressus et in quantum satis erat prōfluēns sermō nōn dēfuit et Aper omnī ērudītiōne imbūtus contemnēbat potius litterās quam nesciēbat tamquam mājōrem industriae et labōris glōriam habitūrus sī ingenium ējus nūllīs aliēnārum artium adminiculīs innītī vidērētur. Igitur ut intrāvimus cubiculum Māternī sedentem ipsumque quem prīdiē recitāverat librum inter manūs habentem dēprehendimus. Tum Secundus nihilne tē inquit Māterne fābulae malignōrum terrent quō minus offēnsās Catōnis tuī ames an ideō librum istum adprehendistī ut dīligentius retractārēs et sublātīs sī quā prāvae interpretātiōnī māteriam dedērunt ēmitterēs Catōnem nōn quidem meliōrem sed tamen sēcūriōrem  Tum ille legēs inquit quid Māternus sibi dēbuerit et adgnōscēs quae audīstī. quod sī quā omīsit Catō sequentī recitātiōne Thyestēs dīcet hanc enim tragoediam disposuī jam et intrā mē ipse fōrmāvī. atque ideō mātūrāre librī hūjus ēditiōnem festīnō ut dīmissa priōre cūrā novae cōgitātiōnī tōtō pectore incumbam. Adeō tē tragoediae istae nōn satiant inquit Aper quō minus omissīs ōrātiōnum et causārum studiīs omne tempus modo circā Mēdēam ecce nunc circā Thyestēm cōnsūmās cum tē tot amīcōrum causae tot colōniārum et mūnicipiōrum clientēlae in forum vocent quibus vix suffēcerīs etiam sī nōn novum tibi ipse negōtium importāssēs ut Domitium et Catōnem id est nostrās quoque historiās et Rōmāna nōmina Graeculōrum fābulīs adgregārēs. Et Māternus perturbārer hāc tuā sevēritāte nisi frequēns et assidua nōbīs contentiō jam prope in cōnsuētūdinem vertisset. nam nec tū agitāre et īnsequī poētās intermittis et ego cui dēsidiam advocātiōnum obicis cotīdiānum hoc patrōcinium dēfendendae adversus tē poēticae exerceō. quō laetor magis oblātum nōbīs jūdicem quī mē vel in futūrum vetet versus facere vel quod jam prīdem optō suā quoque auctōritāte compellat ut omissīs forēnsium causārum angustiīs in quibus mihi satis superque sūdātum est sānctiōrem illam et augustiōrem ēloquentiam colam. Ego vērō inquit Secundus antequam mē jūdicem Aper recūset faciam quod probī et moderātī jūdicēs solent ut in iīs cognitiōnibus sē excūsent in quibus manifēstum est alteram apud eōs partem grātiā praevalēre. quis enim nescit nēminem mihi conjūnctiōrem esse et ūsū amīcitiae  et assiduitāte contuberniī quam Salēium Bassum cum optimum virum tum absolūtissimum poētam porrō sī poētica accūsātur nōn alium videō reum locuplētiōrem. Sēcūrus sit inquit Aper et Salēius Bassus et quisquis alīus studium poēticae et carminum glōriam fovet cum causās agere nōn possit. ego enim quātenus arbitrum lītis hūjus invenīrī nōn patiar Māternum societāte plūrium dēfendī sed ipsum sōlum apud eōs arguam quod nātus ad ēloquentiam virīlem et ōrātōriam quā pārēre simul et tuērī amīcitiās adscīscere necessitūdinēs complectī prōvinciās possit omittit studium quō nōn aliud in cīvitāte nostrā vel ad ūtilitātem frūctuōsius vel ad voluptātem dulcius vel ad dignitātem amplius vel ad urbis fāmam pulchrius vel ad tōtīus imperiī atque omnium gentium nōtitiam inlūstrius excōgitārī potest. nam sī ad ūtilitātem vītae omnia cōnsilia factaque nostra dērigenda sunt quid est tūtius quam eam exercēre artem quā semper armātus praesidium amīcīs opem aliēnīs salūtem perīclitantibus invidīs vērō et inimīcīs metum et terrōrem ultrō ferās ipse sēcūrus et velut quādam perpetuā potentiā ac potestāte mūnītus cūjus vīs et ūtilitās rēbus prōsperē fluentibus aliōrum perfugiō et tūtēlā intellegitur sīn proprium perīculum increpuit nōn hercule lōrīca et gladius in aciē firmius mūnīmentum quam reō et perīclitantī ēloquentiā praesidium simul ac tēlum quō prōpugnāre pariter et incessere sīve in jūdiciō sīve in senātū sīve apud prīncipem possīs. quid aliud īnfēstīs patribus nūper Eprius Mārcellus quam ēloquentiam suam opposuit quā accīnctus et mināx disertam quidem sed inexercitātam et ējus modī certāminum rudem Helvidiī sapientiam ēlūsit. plūra dē ūtilī  tāte nōn dīcō cui partī minimē contrā dictūrum Māternum meum arbitror. Ad voluptātem ōrātōriae ēloquentiae trānseō cūjus jūcunditās nōn ūnō aliquō mōmentō sed omnibus prope diēbus ac prope omnibus hōrīs contingit. quid enim dulcius līberō et ingenuō animō et ad voluptātēs honestās natō quam vidēre plēnam semper et frequentem domum suam concursū splendidissimōrum hominum idque scīre nōn pecūniae nōn orbitātī nōn officiī alicūjus administrātiōnī sed sibi ipsī darī ipsōs quīn immō orbōs et locuplētēs et potentīs venīre plērumque ad juvenem et pauperem ut aut sua aut amīcōrum discrīmina commendent. ūllane tanta ingentium opum ac magnae potentiae voluptās quam spectāre hominēs veterēs et senēs et tōtīus orbis grātia subnīxōs in summā rērum omnium abundantiā cōnfitentis id quod optimum sit sē nōn habēre jam vērō quī togātōrum comitātus et ēgressus quae in pūblicō speciēs quae in jūdiciīs venerātiō quod illud gaudium cōnsurgendī adsistendīque inter tacentīs et in ūnum conversōs coīre populum et circumfundī coram et accipere adfectum quemcumque ōrātor induerit vulgāta dīcentium gaudia et imperītōrum quoque oculīs exposita percēnseō illa sēcrētiōra et tantum ipsīs ōrantibus nōta mājōra sunt. sīve accūrātam meditātamque prōfert ōrātiōnem est quoddam sīcut ipsīus dictiōnis ita gaudiī pondus et cōnstantia sīve novam et recentem cūram nōn sine aliquā trepidātiōne animī attulerit ipsa sollicitūdō commendat ēventum et lēnōcinātur voluptātī. sed extemporālis audāciae atque ipsīus temeritātis vel praecipua jūcunditās est nam in ingeniō quoque sīcut in agrō quamquam alia diū sērantur atque ēlabōrentur grātiōra tamen quae suā sponte nāscuntur.  Equidem ut dē mē ipsō fatear nōn eum diem laetiōrem ēgī quō mihi lātus clāvus oblātus est vel quō homō novus et in cīvitāte minimē favōrābilī nātus quaestūram aut tribūnātum aut praetūram accēpī quam eōs quibus mihi prō mediocritāte hūjus quantulaecumque in dīcendō facultātis aut reum prōsperē dēfendere aut apud centumvirōs causam aliquam fēlīciter ōrāre aut apud prīncipem ipsōs illōs lībertōs et prōcūrātōrēs prīncipum tuērī et dēfendere datur. tum mihi suprā tribūnātūs et praetūrās et cōnsulātūs ascendere videor tum habēre quod sī nōn in aliō oritur nec cōdicillīs datur nec cum grātiā venit. quid fāma et laus cūjus artis cum ōrātōrum glōria comparanda est quid nōn inlūstrēs sunt in urbe nōn sōlum apud negōtiōsōs et rēbus intentōs sed etiam apud juvenēs vacuōs et adulēscentīs quibus modo rēcta indolēs est et bona spēs suī quōrum nōmina prius parentēs līberīs suīs ingerunt quōs saepius vulgus quoque imperītum et tunicātus hic populus trānseuntis nōmine vocat et digitō dēmōnstrat advenae quoque et peregrīnī jam in mūnicipiīs et colōniīs suīs audītōs cum prīmum urbem attigērunt requīrunt ac velut adgnōscere concupīscunt. Ausim contendere Mārcellum hunc Eprium dē quō modo locūtus sum et Crīspum Vibium libentius enim novīs et recentibus quam remōtīs et oblitterātīs exemplīs ūtor nōn minōrēs esse in extrēmīs partibus terrārum quam Capuae aut Vercellīs ubi nātī dīcuntur. nec hoc illīs alterīus bis alterīus ter mīliēs sēstertium praestat quamquam ad hās ipsās opēs possunt vidērī ēloquentiae beneficiō vēnisse sed ipsa ēloquentia cūjus nūmen et caelestis vīs  multa quidem omnibus saeculīs exempla ēdidit ad quam usque fortūnam hominēs ingeniī vīribus pervēnerint sed haec ut suprā dīxī proxima et quae nōn audītū cognōscenda sed oculīs spectanda habērēmus. nam quō sordidius et abjectius nātī sunt quoque notābilior paupertās et angustiae rērum nāscentis eōs circumstetērunt eō clāriōra et ad dēmōnstrandam ōrātōriae ēloquentiae ūtilitātem inlūstriōra exempla sunt quod sine commendātiōne nātālium sine substantiā facultātum neuter mōribus ēgregius alter habitū quoque corporis contemptus per multōs jam annōs potentissimī sunt cīvitātis ac dōnec libuit prīncipēs forī nunc prīncipēs in Caesaris amīcitiā agunt feruntque cūncta atque ab ipsō prīncipe cum quādam reverentiā dīliguntur quia Vespasiānus venerābilis senex et patientissimus vērī bene intellegit et cēterōs quidem amīcōs suōs iīs nītī quae ab ipsō accēperint quaeque ipsīs accumulāre et in aliōs congerere prōmptum sit Mārcellum autem et Crīspum attulisse ad amīcitiam suam quod nōn ā prīncipe accēperint nec accipī possit. minimum inter tot ac tanta locum obtinent imāginēs ac titulī et statuae quae neque ipsa tamen negleguntur tam hercule quam dīvitiae et opēs quās facilius inveniēs quī vituperet quam quī fastīdiat. hīs igitur et honōribus et ōrnāmentīs et facultātibus refertās domōs eōrum vidēmus quī sē ab ineunte adulēscentiā causīs forēnsibus et ōrātōriō studiō dedērunt. Nam carmina et versūs quibus tōtam vītam Māternus īnsūmere optat inde enim omnis flūxit ōrātiō neque dignitātem ūllam auctōribus suīs conciliant neque ūtilitātēs alunt voluptātem autem brevem laudem inānem et īnfrūctuōsam cōnsequuntur. licet haec ipsa et quae deinceps dictūrus  sum aurēs tuae Māterne respuant cui bonō est sī apud tē Agamemnōn aut Iāsōn disertē loquitur quis ideō domum dēfēnsus et tibi obligātus redit quis Salēium nostrum ēgregium poētam vel sī hoc honōrificentius est praeclārissimum vātem dēdūcit aut salūtat aut prōsequitur nempe sī amīcus ējus sī propinquus sī dēnique ipse in aliquod negōtium incīderit ad hunc Secundum recurret aut ad tē Māterne nōn quia poēta es neque ut prō eō versūs faciās hī enim Bassō domī nāscuntur pulchrī quidem et jūcundī quōrum tamen hic exitus est ut cum tōtō annō per omnēs diēs magna noctium parte ūnum librum excūdit et ēlūcubrāvit rogāre ultrō et ambīre cōgātur ut sint quī dignentur audīre et nē id quidem grātīs nam et domum mūtuātur et audītōrium exstruit et subsellia condūcit et libellōs dispergit. et ut beātissimus recitātiōnem ējus ēventus prōsequātur omnis illa laus intrā ūnum aut alterum diem velut in herbā vel flōre praecerpta ad nūllam certam et solidam pervēnit frūgem nec aut amīcitiam inde refert aut clientēlam aut mānsūrum in animō cūjusquam beneficium sed clāmōrem vagum et vōcēs inānis et gaudium volucre. laudāvimus nūper ut mīram et eximiam Vespasiānī līberālitātem quod quīngenta sēstertia Bassō dōnāsset. pulchrum id quidem indulgentiam prīncipis ingeniō merērī quantō tamen pulchrius sī ita rēs familiāris exigat sē ipsum colere suum genium propitiāre suam experīrī līberālitātem adice quod poētīs sī modo dignum aliquid ēlabōrāre et efficere velint relinquenda conversātiō amīcōrum et jūcunditās urbis dēserenda cētera officia utque ipsī dīcunt in nemora et lūcōs id est in sōlitūdinem sēcēdendum est. Nē opīniō quidem et fāma cui sōlī serviunt et quod ūnum  esse pretium omnis labōris suī fatentur aequē poētās quam ōrātōrēs sequitur quoniam mediocrīs poētās nēmō nōvit bonōs paucī. quandō enim rārissimārum recitātiōnum fāmā in tōtam urbem penetrat nēdum ut per tot prōvinciās innōtēscat. quotus quisque cum ex Hispāniā vel Asiā nē quid dē Gallīs nostrīs loquar in urbem venit Salēium Bassum requīrit atque adeō sī quis requīrit ut semel vīdit trānsit et contentus est ut sī pictūram aliquam vel statuam vīdisset. neque hunc meum sermōnem sīc accipī volō tamquam eōs quibus nātūrā suā ōrātōrium ingenium dēnegāvit dēterream ā carminibus sī modo in hāc studiōrum parte oblectāre ōtium et nōmen īnserere possunt fāmae. ego vērō omnem ēloquentiam omnīsque ējus partīs sacrās et venerābilīs putō nec sōlum cothurnum vestrum aut hērōicī carminis sonum sed lyricōrum quoque jūcunditātem et elegōrum lascīviās et iambōrum amāritūdinem et epigrammatum lūsus et quamcumque aliam speciem ēloquentia habeat antepōnendam cēterīs aliārum artium studiīs crēdō. sed tēcum mihi Māterne rēs est quod cum nātūrā tuā in ipsam arcem ēloquentiae ferat errāre māvīs et summā adeptūrus in leviōribus subsistis. ut sī in Graeciā nātus essēs ubi lūdicrās quoque artīs exercēre honestum est ac tibi Nicostrātī rōbur ac vīrēs dī dedissent nōn paterer inmānīs illōs et ad pugnam nātōs lacertōs levitāte jaculī aut jactū discī vānēscere sīc nunc tē ab audītōriīs et theātrīs in forum et ad causās et ad vēra proelia vocō cum praesertim nē ad illud quidem cōnfugere possīs quod plērīsque patrōcinātur tamquam minus obnoxium sit offendere poētārum quam ōrātōrum studium. effervēscit enim vīs pulcherrimae nātūrae  tuae nec prō amīcō aliquō sed quod perīculōsius est prō Catōne offendis. nec excūsātur offēnsā necessitūdine officiī aut fide advocātiōnis aut fortuitae et subitae dictiōnis impetū meditātus vidēris aut ēlēgisse persōnam notābilem et cum auctōritāte dictūram. sentiō quid respondērī possit hinc ingentīs ex hīs adsēnsūs haec in ipsīs audītōriīs praecipuē laudārī et mox omnium sermōnibus ferrī. tolle igitur quiētis et sēcūritātis excūsātiōnem cum tibi sūmās adversārium superiōrem. nōbīs satis sit prīvātās et nostrī saeculī contrōversiās tuērī in quibus expressīs sī quandō necesse sit prō perīclitante amīcō potentiōrum aurēs offendere et probātā sit fidēs et lībertās excūsāta. Quae cum dīxisset Aper ācrius ut solēbat et intentō ōre remissus et subrīdēns Māternus parantem inquit mē nōn minus diū accūsāre ōrātōrēs quam Aper laudāverat fore enim arbitrābar ut ā laudātiōne eōrum dīgressus dētrectāret poētās atque carminum studium prōsterneret arte quādam mītigāvit concēdendō iīs quī causās agere nōn possent ut versus facerent. ego autem sīcut in causīs agendīs efficere aliquid et ēnītī fortasse possum ita recitātiōne tragoediārum et ingredī fāmam auspicātūs sum cum quidem in Nerōne inprobam et studiōrum quoque sacra prōfānantem Vatīniī potentiam frēgī et hodiē sī quid in nōbīs nōtitiae ac nōminis est magis arbitror carminum quam ōrātiōnum glōria partum. ac jam mē dējungere ā forēnsī labōre cōnstituī nec comitātūs istōs et ēgressūs aut frequentiam salūtantium concupīscō nōn magis quam aera et imāginēs quae etiam mē nōlente in domum meam inrūpērunt. nam statum cūjusque ac  sēcūritātem melius innocentia tuētur quam ēloquentiā nec vereor nē mihi umquam verba in senātū nisi prō alterīus discrīmine facienda sint. Nemora vērō et lūcī et sēcrētum ipsum quod Aper increpābat tantam mihi adferunt voluptātem ut inter praecipuōs carminum frūctūs numerem quod nōn in strepitū nec sedente ante ōstium lītigātōre nec inter sordēs ac lacrimās reōrum compōnuntur sed sēcēdit animus in loca pūra atque innocentia fruiturque sēdibus sacrīs. haec ēloquentiae prīmōrdia haec penetrālia hoc prīmum habitū cultūque commoda mortālibus in illā castā et nūllīs contācta vitiīs pectora īnflūxit sīc ōrācula loquēbantur. nam lucrōsae hūjus et sanguinantis ēloquentiae ūsus recēns et ex malīs mōribus nātus atque ut tū dīcēbās Aper in locum tēlī repertus. cēterum fēlīx illud et ut mōre nostrō loquar aureum saeculum et ōrātōrum et crīminum inops poētīs et vātibus abundābat quī bene facta canerent nōn quī male admissa dēfenderent. nec ūllīs aut glōria mājor aut augustior honor prīmum apud deōs quōrum prōferre respōnsa et interesse epulīs ferēbantur deinde apud illōs dīs genitōs sacrōsque rēgēs inter quōs nēminem causidicum sed Orphēa ac Linum ac sī intrōspicere altius velīs ipsum Apollinem accēpimus. vel sī haec fābulōsa nimis et compositā videntur illud certē mihi concēdēs Aper nōn minōrem honōrem Homērō quam Dēmosthenī apud posterōs nec angustiōribus terminīs fāmam Eurīpidis aut Sophoclis quam Lȳsiae aut Hyperīdis inclūdī. plūris hodiē reperiēs quī Cicerōnis glōriam quam quī Virgiliī dētrectent nec ūllus Asiniī aut Messallae liber tam inlūstris est quam Mēdēa Ovidiī aut Variī Thyestēs. Ac nē fortūnam quidem vātum et illud fēlīx contubernium  comparāre timuerim cum inquiēta et ānxia ōrātōrum vīta. licet illōs certāmina et perīcula sua ad cōnsulātūs ēvēxerint malō sēcūrum et quiētum Virgiliī sēcessum in quō tamen neque apud dīvum Augustum grātia caruit neque apud populum Rōmānum nōtitia. testēs Augustī epistulae testis ipse populus quī audītis in theātrō Virgiliī versibus surrēxit ūniversus et forte praesentem spectantemque Virgilium venerātus est sīc quasi Augustum. nē nostrīs quidem temporibus Secundus Pompōnius Āfrō Domitiō vel dignitāte vītae vel perpetuitāte fāmae cesserit. nam Crīspus iste et Mārcellus ad quōrum exempla mē vocās quid habent in hāc sua fortūna concupīscendum quod timent an quod timentur quod cum cotīdiē aliquid rogentur iī quibus praestant indignantur quod adligātī omnī adūlātiōne nec imperantibus umquam satis servī videntur nec nōbīs satis libērī quae haec summa eōrum potentia est tantum posse lībertī solent. mē vērō dulcēs ut Virgilius ait Mūsae remōtum ā sollicitūdinibus et cūrīs et necessitāte cotīdiē aliquid contrā animum faciendī in illā sacra illōsque fontīs ferant nec īnsānum ultrā et lūbricum forum fāmamque pallentem trepidus experiar. nōn mē fremitūs salūtantium nec anhēlāns lībertus excitet nec incertus futūrī testāmentum prō pignore scrībam nec plūs habeam quam quod possim cui velim relinquere quandōque enim fātālis et meus diēs veniet statuarque tumulō nōn maestus et atrōx sed hilaris et corōnātus et prō memoriā meī nec cōnsulat quisquam nec roget.  Vixdum fīnierat Māternus concitātus et velut īnstīnctus cum Vipstanus Messallā cubiculum ējus ingressus est suspicātusque ex ipsā intentiōne singulōrum altiōrem inter eōs esse sermōnem num parum tempestīvus inquit intervenī sēcrētum cōnsilium et causae alicūjus meditātiōnem tractantibus Minimē minimē inquit Secundus atque adeō vellem mātūrius intervēnissēs dēlectāsset enim tē et Aprī nostrī accūrātissimus sermō cum Māternum ut omne ingenium ac studium suum ad causās agendās converteret exhortātus est et Māternī prō carminibus suīs laeta utque poētās dēfendī decēbat audentior et poētārum quam ōrātōrum similior ōrātiō. Mē vērō inquit et sermō iste īnfīnīta voluptāte adfēcisset atque id ipsum dēlectat quod vōs virī optimī et temporum nostrōrum ōrātōrēs nōn forēnsibus tantum negōtiīs et dēclāmātōriō studiō ingenia vestra exercētis sed ējus modī etiam disputātiōnēs adsūmitis quae et ingenium alunt et ērudītiōnis ac litterārum jūcundissimum oblectāmentum cum vōbīs quī ista disputātīs adferunt tum etiam iīs ad quōrum aurīs pervēnerint. itaque hercule nōn minus probārī videō in tē Secunde quod Iūlī Āfricānī vītam compōnendō spem hominibus fēcistī plūrium ējus modī librōrum quam in Aprō quod nōndum ab scholasticīs contrōversiīs recessit et ōtium suum māvult novōrum rhētorum mōre quam veterum ōrātōrum cōnsūmere. Tum Aper nōn dēsinis Messallā vetera tantum et antīqua mīrārī nostrōrum autem temporum studia inrīdēre atque contemnere. nam hunc tuum sermōnem saepe ex  cēpī cum oblītus et tuae et frātris tuī ēloquentiae nēminem hōc tempore ōrātōrem esse contenderēs antīquīs eō crēdō audācius quod malignitātis opīniōnem nōn verēbāris cum eam glōriam quam tibi aliī concēdunt ipse tibi dēnegārēs. Neque illīus inquit sermōnis meī paenitentiam agō neque aut Secundum aut Māternum aut tē ipsum Aper quamquam interdum in contrārium disputēs aliter sentīre crēdō. ac velim impetrātum ab aliquō vestrum ut causās hūjus īnfīnītae differentiae scrūtētur ac reddat quās mēcum ipse plērumque conquīrō. et quod quibusdam sōlāciō est mihi auget quaestiōnem quia videō etiam Graecīs accidisse ut longius absit ab Aeschine et Dēmosthene Sacerdōs ille Nicētēs et sī quis alius Ephesum vel Mytilēnās concentū scholasticōrum et clāmōribus quatit quam Āfer aut Āfricānus aut vōs ipsī ā Cicerōne aut Asiniō recessistis. Magnam inquit Secundus et dignam tractātū quaestiōnem mōvistī. sed quis eam jūstius explicābit quam tū ad cūjus summam ērudītiōnem et praestantissimum ingenium cūra quoque et meditātiō accessit Et Messallā aperiam inquit cōgitātiōnēs meās sī illud ā vōbīs ante impetrāverō ut vōs quoque sermōnem hunc nostrum adjuvētis. Prō duōbus inquit Māternus prōmittō nam et ego et Secundus exsequēmur eās partīs quās intellēxerīmus tē nōn tam omīsisse quam nōbīs relīquisse. Aprum enim solēre dissentīre et tū paulō ante dīxistī et ipse satis manifēstus est jam dūdum in contrārium accingī nec aequō animō perferre hanc nostram prō antīquōrum laude concordiam. Nōn enim inquit Aper inaudītum et indēfēnsum sae  cūlum nostrum patiar hāc vestrā cōnspīrātiōne damnārī sed hoc prīmum interrogābō quōs vocētis antīquōs quam ōrātōrum aetātem significātiōne ista dēterminētis. ego enim cum audiō antīquōs quōsdam veterēs et ōlim nātōs intellegō ac mihi versantur ante oculōs Ulixēs ac Nestor quōrum aetās mīlle ferē et trecentīs annīs saeculum nostrum antecēdit vōs autem Dēmosthenem et Hyperīdem prōfertis quōs satis cōnstat Philippī et Alexandrī temporibus flōruisse ita tamen ut utrīque superstitēs essent. ex quō appāret nōn multō plūrīs quam trecentōs annōs interesse inter nostram et Dēmosthenis aetātem. quod spatium temporis sī ad īnfirmitātem corporum nostrōrum referās fortasse longum videātur sī ad nātūram saeculōrum ac respectum inmēnsī hūjus aevī perquam breve et in proximō est. nam sī ut Cicerō in Hortēnsiō scrībit is est magnus et vērus annus quō eadem positiō caelī sīderumque quae cum maximē est rūrsum existet isque annus hōrum quōs nōs vocāmus annōrum duodecim mīlia nōngentōs quīnquāgintā quattuor complectitur incipit Dēmosthenēs vester quem vōs veterem et antīquum fingitis nōn sōlum eōdem annō quō nōs sed etiam eōdem mēnsē extitisse. Sed trānseō ad Latīnōs ōrātōrēs in quibus nōn Menēnium ut putō Agrippam quī potest vidērī antīquus nostrōrum temporum disertīs antepōnere solētis sed Cicerōnem et Caesarem et Caelium et Calvum et Brūtum et Asinium et Messallam quōs quid antīquīs potius temporibus adscrībātis quam nostrīs nōn videō. nam ut dē Cicerōne ipsō loquar Hirtiō nempe et Pānsā cōnsulibus ut Tīrō lībertus ējus scrībit septimō īdūs Decembris occīsus est quō annō dīvus Augustus in locum Pānsae et Hirtiī sē et Q. Pedium cōnsulēs suffēcit. statue sex et quīnquāgintā annōs quibus  mox dīvus Augustus rem pūblicam rēxit adice Tiberiī trīs et vīgintī et prope quadriennium Gāī ac bis quaternōs dēnōs Claudiī et Nerōnis annōs atque illum Galbae et Othōnis et Vitelliī longum et ūnum annum ac sextam jam felicis hūjus prīncipātus statiōnem quā Vespasiānus rem pūblicam fovet centum et vīgintī annī ab interitū Cicerōnis in hunc diem colliguntur ūnīus hominis aetās. nam ipse ego in Britanniā vīdī senem quī sē fatērētur eī pugnae interfuisse quā Caesarem īnferentem arma Britanniae arcēre lītoribus et pellere adgressī sunt. ita sī eum quī armātus C. Caesarī restitit vel captīvitās vel voluntās vel fātum aliquod in urbem pertrāxisset aequē īdem et Caesarem ipsum et Cicerōnem audīre potuit et nostrīs quoque āctiōnibus interesse. proximō quidem congiāriō ipsī vīdistis plērōsque senēs quī sē ā dīvō quoque Augustō semel atque iterum accēpisse congiārium nārrābant. ex quō colligī potest et Corvīnum ab illīs et Asinium audīrī potuisse nam Corvīnus in medium usque Augustī prīncipātum Asinius paene ad extrēmum dūrāvit nē dīvidātis saeculum et antīquōs ac veterēs vocitētis ōrātōrēs quōs eōrundem hominum aurēs adgnōscere ac velut conjungere et cōpulāre potuērunt. Haec ideō praedīxī ut sī quā ex hōrum ōrātōrum fāma glōriaque laus temporibus adquīritur eam docērem in mediō sitam et propiōrem nōbīs quam Serviō Galbae aut C. Carbōnī quōsque aliōs meritō antīquōs vocāverīmus sunt enim horridī et inpolītī et rudēs et īnfōrmēs et quōs utinam nūllā parte imitātus esset Calvus vester aut Caelius aut ipse Cicerō. agere enim fortius jam et audentius volō sī illud ante praedīxerō mūtārī cum temporibus fōrmās quoque et  genera dīcendī. sīc Catōnī sēnī comparatūs C. Gracchus plēnior et ūberior sīc Gracchō polītior et ōrnātior Crassus sīc utrōque distīnctior et urbānior et altior Cicerō Cicerōne mītior Corvīnus et dulcior et in verbīs magis ēlabōrātus. nec quaerō quis disertissimus hoc interim probāsse contentus sum nōn esse ūnum ēloquentiae vultum sed in illīs quoque quōs vocātīs antīquōs plūrīs speciēs dēprehendī nec statim dēterius esse quod dīversum est vitiō autem malignitātis hūmānae vetera semper in laude praesentia in fastīdiō esse. num dubitāmus inventōs quī prae Catōne Appium Caecum magis mīrārentur satis cōnstat nē Cicerōnī quidem obtrectātōrēs dēfuisse quibus īnflātus et tumēns nec satis pressus sed suprā modum exsultāns et superfluēns et parum Atticus vidērētur. lēgistis utique et Calvī et Brūtī ad Cicerōnem missās epistulās ex quibus facile est dēprehendere Calvum quidem Cicerōnī vīsum exsanguem et āridum Brūtum autem ōtiōsum atque dījūnctum rūrsusque Cicerōnem ā Calvō quidem male audīsse tamquam solūtum et ēnervem ā Brūtō autem ut ipsīus verbīs ūtar tamquam frāctum atque ēlumbem. sī mē interrogēs omnēs mihi videntur vērum dīxisse sed mox ad singulōs veniam nunc mihi cum ūniversīs negōtium est. Nam quātenus antīquōrum admīrātōrēs hunc velut terminum antīquitātis cōnstituere solent quī usque ad Cassium    quem reum faciunt quem prīmum adfirmant flexisse ab illā vetere atque dīrēctā dīcendī viā nōn īnfirmitāte ingeniī nec īnscītia litterārum trānstulisse sē ad aliud dīcendī genus contendō sed jūdiciō et intellēctū. vīdit namque ut paulō ante dīcēbam cum condiciōne temporum et dīversitāte aurium fōrmam quoque ac speciem ōrātiōnis esse mūtan  dam. facile perferēbat prior ille populus ut imperītus et rudis impedītissimārum ōrātiōnum spatia atque id ipsum laudābat sī dīcendō quis diem eximeret. jam vērō longa prīncipiōrum praeparātiō et nārrātiōnis altē repetīta seriēs et multārum dīvīsiōnum ostentātiō et mīlle argūmentōrum gradūs et quidquid aliud āridissimīs Hermagorae et Apollodōrī librīs praecipitur in honōre erat quod sī quis odōrātus philosophiam vidērētur et ex eā locum aliquem ōrātiōnī suae īnsereret in caelum laudibus ferēbātur. nec mīrum erant enim haec nova et incognita et ipsōrum quoque ōrātōrum paucissimī praecepta rhētorum aut philosophōrum placita cognōverant. at hercule pervulgātis jam omnibus cum vix in cortīnā quisquam adsistat quīn elementīs studiōrum etsī nōn īnstrūctus at certē imbūtus sit novīs et exquīsītīs ēloquentiae itineribus opus est per quae ōrātor fastīdium aurium effugiat utique apud eōs jūdicēs quī vī et potestāte nōn jūre et lēgibus cognōscunt nec accipiunt tempora sed cōnstituunt nec exspectandum habent ōrātōrem dum illī libeat dē ipsō negōtiō dīcere sed saepe ultrō admonent atque aliō trānsgredientem revocant et festīnāre sē testantur. Quis nunc feret ōrātōrem dē īnfirmitāte valētūdinis suae praefantem quālia sunt ferē prīncipia Corvīnī. quis quīnque in Verrem librōs exspectābit quis dē exceptiōne et fōrmulā perpetiētur illā inmēnsa volūmina quae prō M. Tulliō aut Aulō Caecīna legimus praecurrit hōc tempore jūdex dīcentem et nisi aut cursū argūmentōrum aut colōre sententiārum aut nitōre et cultū dēscrīptiōnum invītātus et corruptus est āversātur dīcentem. vulgus quoque adsistentium et adfluēns et vagus audītor adsuēvit jam exigere laetitiam et pulchritūdinem ōrātiōnis nec magis perfert in  jūdiciīs trīstem et impexam antīquitātem quam sī quis in scaenā Rōsciī aut Turpiōnis Ambiviī exprimere gestus velit. jam vērō juvenēs et in ipsā studiōrum incūde positī quī prōfectūs suī causa ōrātōrēs sectantur nōn sōlum audīre sed etiam referre domum aliquid inlūstre et dignum memoria volunt trāduntque in vicem ac saepe in colōniās ac prōvinciās suās scrībunt sīve sēnsūs aliquis argūta et brevī sententia effulsit sīve locus exquīsītō et poēticō cultū ēnituit. exigitur enim jam ab ōrātōre etiam poēticus decor nōn Acciī aut Pācuviī veternō inquinātus sed ex Horātiī et Virgiliī et Lūcānī sacrāriō prōlātus. hōrum igitur auribus et jūdiciīs obtemperāns nostrōrum ōrātōrum aetās pulchrior et ōrnātior extitit. neque ideō minus efficācēs sunt ōrātiōnēs nostrae quia ad aurīs jūdicantium cum voluptāte perveniunt. quid enim sī īnfirmiōra hōrum temporum templa crēdās quia nōn rudī caementō et īnfōrmibus tēgulīs exstruuntur sed marmore nitent et aurō radiantur Equidem fatēbor vōbīs simpliciter mē in quibusdam antīquōrum vix rīsum in quibusdam autem vix somnum tenēre. nec ūnum dē populō Canūtī aut Attī . . . dē Furniō et Tōraniō quīque aliōs in eōdem valētūdināriō haec ossa et hanc maciem probant ipse mihi Calvus cum ūnum et vīgintī ut putō librōs relīquerit vix in ūnā et alterā ōrātiunculā satis facit. nec dissentīre cēterōs ab hōc meō jūdiciō videō quotus enim quisque Calvī in Asitium aut in Drūsum lēgit at hercule in omnium studiōsōrum manibus versantur accūsātiōnēs quae in Vatīnium īnscrībuntur ac praecipuē secunda ex hīs ōrātiō est enim verbīs ōrnātā et sententiīs auribus jūdicum accommodāta ut sciās ipsum quoque Calvum in  tellēxisse quid melius esset nec voluntātem eī quō minus sublīmius et cultius dīceret sed ingenium ac vīrēs dēfuisse. quid ex Caeliānīs ōrātiōnibus nempe eae placent sīve ūniversae sīve partēs eārum in quibus nitōrem et altitūdinem hōrum temporum adgnōscimus. sordēs autem illae verbōrum et hiāns compositiō et inconditī sēnsūs redolent antīquitātem nec quemquam adeō antīquārium putō ut Caelium ex eā parte laudet quā antīquus est. concēdāmus sānē C. Caesarī ut propter magnitūdinem cōgitātiōnum et occupātiōnēs rērum minus in ēloquentiā effēcerit quam dīvīnum ējus ingenium postulābat tam hercule quam Brūtum philosophiae suae relinquāmus nam in ōrātiōnibus minōrem esse fāmā suā etiam admīrātōrēs ējus fatentur nisi forte quisquam aut Caesaris prō Deciō Samnite aut Brūtī prō Dēiotarō rēge cēterōsque ējusdem lentitūdinis ac tepōris librōs lēgit nisi quī et carmina eōrundem mīrātur. fēcērunt enim et carmina et in bibliothēcās rettulērunt nōn melius quam Cicerō sed fēlīcius quia illōs fēcisse pauciōrēs sciunt. Asinius quoque quamquam propiōribus temporibus nātus sit vidētur mihi inter Menēniōs et Appiōs studuisse. Pācuvium certē et Accium nōn sōlum tragoediīs sed etiam ōrātiōnibus suīs expressit adeō dūrus et siccus est. ōrātiō autem sīcut corpus hominis ea dēmum pulchra est in quā nōn ēminent vēnae nec ossa numerantur sed temperātus ac bonus sanguis implet membra et exsurgit torīs ipsōsque nervōs rubor tegit et decor commendat. nōlō Corvīnum īnsequī quia nec per ipsum stetit quō minus laetitiam nitōremque nostrōrum temporum exprimeret vidēmus enim quam jūdiciō ējus vīs aut animī aut ingeniī suffēcerit.  Ad Cicerōnem veniō cui eadem pugna cum aequālibus suīs fuit quae mihi vōbīscum est. illī enim antīquōs mīrābantur ipse suōrum temporum ēloquentiam antepōnēbat nec ūllā rē magis ējusdem aetātis ōrātōrēs praecurrit quam jūdiciō. prīmus enim excoluit ōrātiōnem prīmus et verbīs dīlēctum adhibuit et compositiōnī artem locōs quoque laetiōrēs attentāvit et quāsdam sententiās invēnit utique in iīs ōrātiōnibus quās sēnior jam et juxtā fīnem vītae composuit id est postquam magis prōfēcerat ūsūque et experīmentīs didicerat quod optimum dīcendī genus esset. nam priōrēs ējus ōrātiōnēs nōn carent vitiīs antīquitātis lentus est in prīncipiīs longus in nārrātiōnibus ōtiōsus circā excessūs tardē commovētur rārō incalēscit paucī sēnsūs aptē et cum quōdam lūmine terminantur. nihil excerpere nihil referre possīs et velut in rudī aedificiō firmus sānē pariēs et dūrātūrus sed nōn satis expolītus et splendēns. ego autem ōrātōrem sīcut locuplētem ac lautum patrem familiae nōn eō tantum volō tēctō tegī quod imbrem ac ventum arceat sed etiam quod vīsum et oculōs dēlectet nōn ea sōlum īnstruī supellectile quae necessāriīs ūsibus sufficiat sed sit in apparātū ējus et aurum et gemmae ut sūmere in manūs et aspicere saepius libeat. quaedam vērō procul arceantur ut jam oblitterāta et olentia nūllum sit verbum velut rūbīgine īnfectum nūllī sēnsus tarda et inertī strūctūra in mōrem annālium compōnantur fugitet foedam et īnsulsam scurrīlitātem variet compositiōnem nec omnīs clausulās ūnō et eōdem modo dēterminet. Nōlō inrīdēre rotam Fortūnae et jūs verrīnum et illud tertiō quoque sēnsū in omnibus ōrātiōnibus prō sententiā  positum esse videātur. nam et haec invītus rettulī et plūra omīsī quae tamen sōla mīrantur atque exprimunt iī quī sē antīquōs ōrātōrēs vocitant. nēminem nōminābō genus hominum significāsse contentus sed vōbīs utique versantur ante oculōs istī quī Lūcīlium prō Horātiō et Lucrētium prō Virgiliō legunt quibus ēloquentiā Aufidiī Bassī aut Servīliī Nōniānī ex comparātiōne Sīsennae aut Varrōnis sordet quī rhētorum nostrōrum commentāriōs fastīdiunt ōdērunt Calvī mīrantur. quōs mōre prīscō apud jūdicem fābulantīs nōn audītōrēs sequuntur nōn populus audit vix dēnique lītigātor perpetitur adeō maestī et incultī illam ipsam quam jactant sānitātem nōn firmitāte sed jējūniō cōnsequuntur. porrō nē in corpore quidem valētūdinem medicī probant quae animī ānxietāte contingit parum est aegrum nōn esse fortem et laetum et alacrem volō. prope abest ab īnfirmitāte in quō sōla sānitās laudātur. vōs vērō virī disertissimī ut potestis ut facitis inlūstrātē saeculum nostrum pulcherrimō genere dīcendī. nam et tē Messallā videō laetissima quaeque antīquōrum imitantem et vōs Māterne ac Secunde ita gravitātī sēnsuum nitōrem et cultum verbōrum miscētis eā ēlēctiō inventiōnis is ōrdō rērum ea quotiēns causa poscit ūbertās ea quotiēns permittit brevitās is compositiōnis decor ea sententiārum plānitās est sīc exprimitis adfectūs sīc lībertātem temperātis ut etiam sī nostra jūdicia malignitās et invidia tardāverit vērum dē vōbīs dictūrī sint posterī nostrī. Quae cum Aper dīxisset adgnōscitisne inquit Māternus vim et ārdōrem Aprī nostrī quō torrente quō impetū saeculum nostrum dēfendit quam cōpiōsē ac variē vexāvit antīquōs quantō nōn sōlum ingeniō ac spīritū sed etiam  ērudītiōne et arte ab ipsīs mūtuātus est per quae mox ipsōs incesseret tuum tamen Messallā prōmissum immūtāsse nōn dēbet. neque enim dēfēnsōrem antīquōrum exigimus nec quemquam nostrum quamquam modo laudātī sumus iīs quōs īnsectātus est Aper comparāmus. ac nē ipse quidem ita sentit sed mōre vetere et ā nostrīs philosophīs saepe celebrātō sūmpsit sibi contrā dīcendī partīs. igitur exprōme nōbīs nōn laudātiōnem antīquōrum satis enim illōs fāmā suā laudat sed causās cūr in tantum ab ēloquentiā eōrum recesserīmus cum praesertim centum et vīgintī annōs ab interitū Cicerōnis in hunc diem efficī ratiō temporum collēgerit. Tum Messallā sequar praescrīptam ā tē Māterne fōrmam neque enim diū contrā dīcendum est Aprō quī prīmum ut opīnor nōminis contrōversiam mōvit tamquam parum propriē antīquī vocārentur quōs satis cōnstat ante centum annōs fuisse. mihi autem dē vocābulō pugna nōn est sīve illōs antīquōs sīve mājōrēs sīve quō aliō māvult nōmine appellet dum modo in cōnfessō sit ēminentiōrem illōrum temporum ēloquentiam fuisse nē illī quidem partī sermōnis ējus repugnō sī comminus fatētur plūrīs fōrmās dīcendī etiam īsdem saeculīs nēdum dīversīs extitisse. sed quō modo inter Atticōs ōrātōrēs prīmae Dēmosthenī tribuuntur proximum autem locum Aeschinēs et Hyperīdēs et Lȳsiās et Lycūrgus obtinent omnium autem concessū haec ōrātōrum aetās maximē probātur sīc apud nōs Cicerō quidem cēterōs eōrundem temporum disertōs antecessit Calvus autem et Asinius et Caesar et Caelius et Brūtus jūre et priōribus et sequentibus antepōnuntur. nec refert quod inter sē speciē differunt cum genere cōnsentiant. adstrictior  Calvus numerōsior Asinius splendidior Caesar amārior Caelius gravior Brūtus vehementior et plēnior et valentior Cicerō omnēs tamen eandem sānitātem ēloquentiae prae sē ferunt ut sī omnium pariter librōs in manum sūmpserīs sciās quamvīs in dīversīs ingeniīs esse quandam jūdiciī ac voluntātis similitūdinem et cognātiōnem. nam quod invicem sē obtrectāvērunt et sunt aliquā epistulīs eōrum īnserta ex quibus mūtua malignitās dētegitur nōn est ōrātōrum vitium sed hominum. nam et Calvum et Asinium et ipsum Cicerōnem crēdō solitōs et invidēre et līvēre et cēterīs hūmānae īnfirmitātis vitiīs adficī sōlum inter hōs arbitror Brūtum nōn malignitāte nec invidia sed simpliciter et ingenuē jūdicium animī suī dētēxisse. an ille Cicerōnī invidēret quī mihi vidētur nē Caesarī quidem invīdisse quod ad Servium Galbam et C. Laelium attinet et sī quōs aliōs antīquiōrum agitāre nōn dēstitit nōn exigit dēfēnsōrem cum fatear quaedam ēloquentiae eōrum ut nāscentī adhūc nec satis adultae dēfuisse. Cēterum sī omissō optimō illō et perfectissimō genere ēloquentiae ēligendā sit fōrma dīcendī mālim hercule C. Gracchī impetum aut L. Crassī mātūritātem quam calamistrōs Maecēnātis aut tinnītūs Gallīonis adeō melius est ōrātiōnem vel hirtā togā induere quam fūcātis et meretrīciīs vestibus īnsignīre. neque enim ōrātōrius iste immō hercule nē virīlis quidem cultus est quō plērīque temporum nostrōrum āctōrēs ita ūtuntur ut lascīvia verbōrum et levitāte sententiārum et licentia compositiōnis histriōnālīs modōs exprimant. quodque vix audītū fās esse dēbeat laudis et glōriae et ingeniī locō plērīque jactant cantārī saltārīque commentāriōs suōs. unde oritur illa foeda et praepostera  sed tamen frequēns sīcut hīs cla . . . et exclāmātiō ut ōrātōrēs nostrī tenerē dīcere histriōnēs disertē saltāre dicantur. equidem nōn negāverim Cassium Sevērum quem sōlum Aper noster nōmināre ausus est sī iīs compārētur quī posteā fuērunt posse ōrātōrem vocārī quamquam in magnā parte librōrum suōrum plūs bīlis habeat quam sanguinis. prīmus enim contemptō ōrdine rērum omissa modestiā ac pudōre verbōrum ipsīs etiam quibus ūtitur armīs incompositus et studiō feriendī plērumque dējectus nōn pugnat sed rixātur. cēterum ut dīxī sequentibus comparatūs et varietāte ērudītiōnis et lepōre urbānitātis et ipsārum vīrium rōbore multum cēterōs superat quōrum nēminem Aper nōmināre et velut in aciem ēdūcere sustinuit. ego autem exspectābam ut incūsātō Asiniō et Caeliō et Calvō aliud nōbīs agmen prōdūceret plūrīsque vel certē totidem nōmināret ex quibus alium Cicerōnī alium Caesarī singulīs deinde singulōs oppōnerēmus. nunc dētrectāsse nōminātim antīquōs ōrātōrēs contentus nēminem sequentium laudāre ausus est nisi in pūblicum et in commūne veritus crēdō nē multōs offenderet sī paucōs excerpsisset. quotus enim quisque scholasticōrum nōn hāc suā persuāsiōne fruitur ut sē ante Cicerōnem numeret sed plānē post Gabīniānum at ego nōn verēbor nōmināre singulōs quō facilius prōpositīs exemplīs appāreat quibus gradibus frācta sit et dēminūtā ēloquentiā. At parce inquit Māternus et potius exsolve prōmissum. neque enim hoc colligī dēsīderāmus disertiōrēs esse antīquōs quod apud mē quidem in cōnfessō est sed causās exquīrimus quās tē solitum tractāre dīxistī paulō ante plānē mītior et ēloquentiae temporum nostrōrum minus  īrātus antequam tē Aper offenderet mājōrēs tuōs lacessendō. Nōn sum inquit offēnsus Aprī meī disputātiōne nec vōs offendī decēbit sī quid forte aurīs vestrās perstringat cum sciātis hanc esse ējus modī sermōnum lēgem jūdicium animī citrā damnum adfectūs prōferre. Perge inquit Māternus et cum dē antīquīs loquāris ūtere antīquā lībertāte ā quā vel magis dēgenerāvimus quam ab ēloquentiā. Et Messallā nōn reconditās Māterne causās requīris nec aut tibi ipsī aut huic Secundō vel huic Aprō ignōtās etiam sī mihi partīs adsignātīs prōferendī in medium quae omnēs sentīmus. quis enim ignōrat et ēloquentiam et cēterās artīs dēscīvisse ab illā vetere glōriā nōn inopia hominum sed dēsidia juventūtis et neglegentia parentum et īnscientia praecipientium et oblīviōne mōris antīquī quae mala prīmum in urbe nātā mox per Ītaliam fūsa jam in prōvinciās mānant. quamquam vestra vōbīs nōtiōra sunt ego dē urbe et hīs propriīs ac vernāculīs vitiīs loquar quae nātōs statim excipiunt et per singulōs aetātis gradūs cumulantur sī prius dē sevēritāte ac disciplīnā mājōrum circā ēducandōs fōrmandōsque līberōs pauca praedīxerō. nam prīdem suus cuique fīlius ex castā parente nātus nōn in cellulā ēmptae nūtrīcis sed gremiō ac sinū mātris ēducābātur cūjus praecipua laus erat tuērī domum et īnservīre līberīs. ēligēbātur autem mājor aliquā nātū propinquā cūjus probātis spectātīsque mōribus omnīs ējusdem familiae subolēs committerētur cōram quā neque dīcere fās erat quod turpe dictū neque facere quod inhonestum factū vidērētur. ac nōn studia modo cūrāsque sed remissiōnēs etiam lūsūsque puerōrum  sānctitāte quādam ac verēcundia temperābat. sīc Cornēliam Gracchōrum sīc Aurēliam Caesaris sīc Atiam Augustī mātrem praefuisse ēducātiōnibus ac prōdūxisse prīncipēs līberōs accēpimus. quae disciplīna ac sevēritās eō pertinēbat ut sincēra et integrā et nūllīs prāvitātibus dētortā ūnīus cūjusque nātūrā tōtō statim pectore arriperet artīs honestās et sīve ad rem mīlitārem sīve ad jūris scientiam sīve ad ēloquentiae studium inclīnāsset id sōlum ageret id ūniversum haurīret. At nunc nātus īnfāns dēlēgātur Graeculae alicui ancillae cui adjungitur ūnus aut alter ex omnibus servīs plērumque vīlissimus nec cuīquam sēriō ministeriō adcommodātus. hōrum fabulīs et errōribus et viridēs tenerī statim et rudēs animī imbuuntur nec quisquam in tōtā domō pēnsī habet quid cōram īnfante dominō aut dīcat aut faciat. quīn etiam ipsī parentēs nōn probitātī neque modestiae parvulōs adsuēfaciunt sed lascīviae et dicācitātī per quae paulātim impudentia inrēpit et suī aliēnīque contemptus. jam vērō propria et pecūliāria hūjus urbis vitia paene in uterō mātris concipī mihi videntur histriōnālis favor et gladiātōrum equōrumque studia quibus occupātus et obsessus animus quantulum locī bonīs artibus relinquit quotum quemque inveniēs quī domī quicquam aliud loquātur quōs aliōs adulēscentulōrum sermōnēs excipimus sī quandō audītōria intrāvimus nē praeceptōrēs quidem ūllās crēbriōrēs cum audītōribus suīs fābulās habent colligunt enim discipulōs nōn sevēritāte disciplīnae nec ingeniī experīmentō sed ambitiōne salūtātiōnum et inlecebrīs adūlātiōnis. Trānseō prīma discentium elementa in quibus et ipsīs  parum labōrātur nec in auctōribus cognōscendīs nec in ēvolvendā antīquitāte nec in nōtitiam vel rērum vel hominum vel temporum satīs operae īnsūmitur. sed expetuntur quōs rhetōrās vocant quōrum professiō quandō prīmum in hanc urbem intrōducta sit quamque nūllam apud mājōrēs nostrōs auctōritātem habuerit statim dictūrus referam necesse est animum ad eam disciplīnam quā ūsōs esse eōs ōrātōrēs accēpimus quōrum īnfīnītus labor et cotīdiāna meditātiō et in omnī genere studiōrum assiduae exercitātiōnēs ipsōrum etiam continentur librīs. nōtus est vōbīs utique Cicerōnis līber quī Brūtus īnscrībitur in cūjus extrēmā parte nam prior commemorātiōnem veterum ōrātōrum habet sua initia suōs gradūs suae ēloquentiae velut quandam ēducātiōnem refert sē apud Q. Mūcium jūs cīvīle didicisse apud Philōnem Acadēmicum apud Diodotum Stōicum omnis philosophiae partīs penitus hausisse neque iīs doctōribus contentum quōrum eī cōpia in urbe contigerat Achāiam quoque et Asiam peragrāsse ut omnem omnium artium varietātem complecterētur. itaque hercule in librīs Cicerōnis dēprehendere licet nōn geōmetriae nōn mūsicae nōn grammaticae nōn dēnique ūllius ingenuae artis scientiam eī dēfuisse. ille dialecticae subtīlitātem ille mōrālīs partīs ūtilitātem ille rērum mōtūs causāsque cognōverat. ita est enim optimī virī ita ex multā ērudītiōne et plūrimīs artibus et omnium rērum scientiā exundat et exūberat illa admīrābilis ēloquentia neque ōrātōris vīs et facultās sīcut cēterārum rērum angustīs et brevibus terminīs clūditur sed is est ōrātor quī dē omnī quaestiōne pulchrē et ōrnātē et ad persuādendum aptē dīcere prō dignitāte rērum ad ūtilitātem temporum cum voluptāte audientium possit. Hoc sibi illī veterēs persuāserant ad hōc efficiendum  intellegēbant opus esse nōn ut in rhētorum scholīs dēclāmārent nec ut fictīs nec ūllō modō ad vēritātem accēdentibus contrōversiīs linguam modo et vōcem exercērent sed ut iīs artibus pectus implērent in quibus dē bonīs et malīs dē honestō et turpī dē jūstō et injūstō disputātur haec enim est ōrātōrī subjecta ad dīcendum māteria. nam in jūdiciīs ferē dē aequitāte in dēlīberātiōnibus dē ūtilitāte in laudātiōnibus dē honestāte disserimus ita tamen ut plērumque haec ipsa in vicem misceantur dē quibus cōpiōsē et variē et ōrnātē nēmō dīcere potest nisi quī cognōvit nātūram hūmānam et vim virtūtum prāvitātemque vitiōrum et intellēctum eōrum quae nec in virtūtibus nec in vitiīs numerantur. ex hīs fontibus etiam illa prōfluunt ut facilius īram jūdicis vel īnstīget vel lēniat quī scit quid īra prōmptius ad miserātiōnem impellat quī scit quid sit misericordia et quibus animī mōtibus concitētur. in hīs artibus exercitātiōnibusque versātus ōrātor sīve apud īnfēstōs sīve apud cupidōs sīve apud invidentīs sīve apud trīstīs sīve apud timentīs dīcendum habuerit tenēbit vēnās animōrum et prout cūjusque nātūra postulābit adhibēbit manum et temperābit ōrātiōnem parātō omnī īnstrūmentō et ad omnem ūsum repositō. sunt apud quōs adstrictum et collēctum et singula statim argūmenta conclūdēns dīcendī genus plūs fideī merētur apud hōs dedisse operam dialecticae prōficiet. aliōs fūsa et aequālis et ex commūnibus ducta sēnsibus ōrātiō magis dēlectat ad hōs permovendōs mūtuābimur ā Peripatēticīs aptōs et in omnem disputātiōnem parātōs jam locōs. dabunt Acadēmicī pugnācitātem Platō altitūdinem Xenophōn jūcunditātem nē Epicūrī quidem et Mētrodōrī honestās quāsdam exclāmātiōnēs adsūmere iīsque prout rēs poscit  utī aliēnum erit ōrātōrī. neque enim sapientem īnfōrmāmus neque Stōicōrum comitem sed eum quī quāsdam artīs haurīre omnēs lībāre dēbet. ideōque et jūris cīvīlis scientiam veterēs ōrātōrēs comprehendēbant et grammaticā mūsicā geōmetriā imbuēbantur. incīdunt enim causae plūrimae quidem ac paene omnēs quibus jūris nōtitia dēsīderātur plēraeque autem in quibus haec quoque scientia requīritur. Nec quisquam respondeat sufficere ut ad tempus simplex quiddam et ūnifōrme doceāmur. prīmum enim aliter ūtimur propriīs aliter commodātīs longēque interesse manifēstum est possideat quis quae prōfert an mūtuētur. deinde ipsa multārum artium scientiā etiam aliud agentīs nōs ōrnat atque ubi minimē crēdās ēminet et excellit. idque nōn doctus modō et prūdēns audītor sed etiam populus intellegit ac statim ita laude prōsequitur ut lēgitimē studuisse ut per omnis ēloquentiae numerōs īsse ut dēnique ōrātōrem esse fateātur quem nōn posse aliter existere nec extitisse umquam cōnfirmō nisi eum quī tamquam in aciem omnibus armīs īnstrūctus sīc in forum omnibus artibus armātus exierit. quod adeō neglegitur ab hōrum temporum disertīs ut in āctiōnibus eōrum hūjus quoque cotīdiānī sermōnis foeda ac pudenda vitia dēprehendantur ut ignōrent lēgēs nōn teneant senātūs cōnsulta jūs hūjus cīvitātis ultrō dērīdeant sapientiae vērō studium et praecepta prūdentium penitus reformīdent. in paucissimōs sēnsūs et angustās sententiās dētrūdunt ēloquentiam velut expulsam rēgnō suō ut quae ōlim omnium artium dominā pulcherrimō comitātū pectora implēbat nunc circumcīsa et amputāta sine appā  ratū sine honōre paene dīxerim sine ingenuitāte quasi ūnā ex sordidissimīs artificiīs discātur. ergō hanc prīmam et praecipuam causam arbitror cūr in tantum ab ēloquentiā antīquōrum ōrātōrum recesserīmus. sī testēs dēsīderantur quōs potiōrēs nōminābō quam apud Graecōs Dēmosthenem quem studiōsissimum Platōnis audītōrem fuisse memoriae prōditum est et Cicerō hīs ut opīnor verbīs refert quidquid in ēloquentiā effēcerit id sē nōn rhētorum officīnīs sed Acadēmiae spatiīs cōnsecūtum. sunt aliae causae magnae et gravēs quās vōbīs aperīrī aequum est quoniam quidem ego jam meum mūnus explēvī et quod mihi in cōnsuētūdine est satis multōs offendī quōs sī forte haec audierint certum habeō dictūrōs mē dum jūris et philosophiae scientiam tamquam ōrātōrī necessāriam laudō ineptiīs meīs plausisse. Et Māternus mihi quidem inquit susceptum ā tē mūnus adeō perēgisse nōndum vīderīs ut incohāsse tantum et velut vestīgia ac līniāmenta quaedam ostendisse videāris. nam quibus artibus īnstruī veterēs ōrātōrēs solitī sint dīxistī differentiamque nostrae dēsidiae et īnscientiae adversus ācerrimā et fēcundissima eōrum studia dēmōnstrāstī cētera exspectō ut quem ad modum ex tē didicī quid aut illī scierint aut nōs nesciāmus ita hoc quoque cognōscam quibus exercitātiōnibus juvenēs jam et forum ingressūrī cōnfirmāre et alere ingenia sua solitī sint. neque enim sōlum arte et scientiā sed longē magis facultāte et ūsū ēloquentiam continērī nec tū putō abnuēs et hī significāre vultū videntur. Deinde cum Aper quoque et Secundus īdem adnuissent Messallā quasi rūrsus incipiēns quoniam initia et sēmina veteris ēloquentiae satis dēmōnstrāsse videor docendō quibus artibus antīquī ōrātōrēs īnstituī ērudīrīque solitī sint persē  quar nunc exercitātiōnēs eōrum. quamquam ipsīs artibus inest exercitātiō nec quisquam percipere tot tam reconditās tam variās rēs potest nisi ut scientiae meditātiō meditātiōnī facultās facultātī ūsus ēloquentiae accēdat. per quae colligitur eandem esse ratiōnem et percipiendī quae prōferās et prōferendī quae percēperīs. sed sī cui obscūriōra haec videntur isque scientiam ab exercitātiōne sēparat illud certē concēdet īnstrūctum et plēnum hīs artibus animum longē parātiōrem ad eās exercitātiōnēs ventūrum quae propriae esse ōrātōrum videntur. Ergō apud mājōrēs nostrōs juvenis ille quī forō et ēloquentiae parābātur imbūtus jam domesticā disciplīnā refertus honestīs studiīs dēdūcēbātur ā patre vel ā propinquīs ad eum ōrātōrem quī prīncipem in cīvitāte locum obtinēbat. hunc sectārī hunc prōsequī hūjus omnibus dictiōnibus interesse sīve in jūdiciīs sīve in contiōnibus adsuēscēbat ita ut altercātiōnēs quoque exciperet et jūrgiīs interesset utque sīc dīxerim pugnāre in proeliō disceret. magnus ex hōc ūsus multum cōnstantiae plūrimum jūdiciī juvenibus statim contingēbat in mediā lūce studentibus atque inter ipsa discrīmina ubi nēmō inpūne stultē aliquid aut contrāriē dīcit quō minus et jūdex respuat et adversārius exprobret ipsī dēnique advocātī aspernentur. igitur vēra statim et incorruptā ēloquentiā imbuēbantur et quamquam ūnum sequerentur tamen omnīs ējusdem aetātis patrōnōs in plūrimīs et causīs et jūdiciīs cognōscēbant habēbantque ipsīus populī dīversissimārum aurium cōpiam ex quā facile dēprehenderent quid in quoque vel probārētur vel displicēret. ita nec praeceptor dēerat optimus quidem et ēlēctissimus quī faciem ēloquentiae nōn imāginem praestāret nec adversāriī et  aemulī ferrō nōn rudibus dīmicantēs nec audītōrium semper plēnum semper novum ex invidīs et faventibus ut nec bene nec male dicta dissimulārentur. scītis enim magnam illam et dūrātūram ēloquentiae fāmam nōn minus in dīversīs subselliīs parārī quam suīs inde quīn immō cōnstantius surgere ibi fidēlius corrōborārī. atque hercule sub ējus modī praeceptōribus juvenis ille dē quō loquimur ōrātōrum discipulus forī audītor sectātor jūdiciōrum ērudītūs et adsuēfactus aliēnīs experīmentīs cui cotīdiē audientī nōtae lēgēs nōn novī jūdicum vultus frequēns in oculīs cōnsuētūdō contiōnum saepe cognitae populī aurēs sīve accūsātiōnem suscēperat sīve dēfēnsiōnem sōlus statim et ūnus cuicumque causae pār erat. nōnō decimō aetātis annō L. Crassus C. Carbōnem unoetvicesimō Caesar Dolābellam alterō et vīcēsimō Asinius Polliō C. Catōnem nōn multum aetāte antecēdēns Calvus Vatīnium iīs ōrātiōnibus īnsecūtī sunt quās hodiēque cum admīrātiōne legimus. At nunc adulēscentulī nostrī dēdūcuntur in scholās istōrum quī rhētorēs vocantur quōs paulō ante Cicerōnis tempora extitisse nec placuisse mājōribus nostrīs ex eō manifēstum est quod ā Crassō et Domitiō cēnsōribus claudere ut ait Cicerō lūdum impudentiae jussī sunt. sed ut dīcere īnstitueram dēdūcuntur in scholās in quibus nōn facile dīxerim utrumne locus ipse an condiscipulī an genus studiōrum plūs malī ingeniīs adferant. nam in locō nihil reverentiae est in quem nēmō nisi aequē imperītus intret in condiscipulīs nihil profectus cum puerī inter puerōs et adulēscentulī inter adulēscentulōs parī sēcūritāte et dīcant et audiantur ipsae vērō exercitātiōnēs magnā ex parte cōn  trāriae. nempe enim duo genera māteriārum apud rhetorās tractantur suāsōriae et contrōversiae. ex hīs suāsōriae quidem etsī tamquam plānē leviōrēs et minus prūdentiae exigentēs puerīs dēlēgantur contrōversiae rōbustiōribus adsignantur quālēs per fidem et quam incrēdibiliter compositae sequitur autem ut māteriae abhorrentī ā vēritāte dēclāmātiō quoque adhibeātur. sīc fit ut tyrannicīdārum praemia aut vitiātārum ēlēctiōnēs aut pestilentiae remedia aut incesta mātrum aut quidquid in scholā cotīdiē agitur in forō vel rārō vel numquam ingentibus verbīs persequantur cum ad vērōs jūdicēs ventum . . . . . . rem cōgitant. nihil humile nihil abjectum ēloquī poterat. magna ēloquentia sīcut flamma māteria alitur et mōtibus excitātur et ūrendō clarēscit. eadem ratiō in nostrā quoque cīvitāte antīquōrum ēloquentiam prōvēxit. nam etsī hōrum quoque temporum ōrātōrēs eā cōnsecūtī sunt quae compositā et quiēta et beātā rē pūblica tribuī fās erat tamen illā perturbātiōne ac licentiā plūra sibi adsequī vidēbantur cum mixtīs omnibus et moderātōre ūnō cārentibus tantum quisque ōrātor saperet quantum errantī populō persuādērī poterat. hinc lēgēs assiduae et populāre nōmen hinc contiōnēs magistrātuum paene pernoctantium in rōstrīs hinc accūsātiōnēs potentium reōrum et adsignātae etiam domibus inimīcitiae hinc prōcērum factiōnēs et assidua senātus adversus plēbem certāmina. quae singula etsī distrahēbant rem pūblicam exercēbant tamen illōrum temporum ēloquentiam et magnīs cumulāre praemiīs vidēbantur quia quantō quisque plūs dīcendō poterat tantō facilius honōrēs adsequēbātur tantō magis in ipsīs honōribus collēgās suōs anteībat tantō plūs apud prīncipēs grātiae plūs auctōritātis apud patrēs  plūs nōtitiae ac nōminis apud plēbem parābat. hī clientēlīs etiam exterārum nātiōnum redundābant hōs itūrī in prōvinciās magistrātūs reverēbantur hōs reversī colēbant hōs et praetūrae et cōnsulātūs vocāre ultrō vidēbantur hī nē prīvātī quidem sine potestāte erant cum et populum et senātum cōnsiliō et auctōritāte regerent. quīn immō sibi ipsī persuāserant nēminem sine ēloquentiā aut adsequī posse in cīvitāte aut tuērī cōnspicuum et ēminentem locum. nec mīrum cum etiam invītī ad populum prōdūcerentur cum parum esset in senātū breviter cēnsēre nisi quī ingeniō et ēloquentiā sententiam suam tuērētur cum in aliquam invidiam aut crīmen vocātī suā vōce respondendum habērent cum testimōnia quoque in pūblicīs jūdiciīs nōn absentēs nec per tabellam dare sed cōram et praesentēs dīcere cōgerentur. ita ad summā ēloquentiae praemia magna etiam necessitās accēdēbat et quō modō disertum habērī pulchrum et glōriōsum sīc contrā mūtum et ēlinguem vidērī dēfōrme habēbātur. Ergō nōn minus rubōre quam praemiīs stimulābantur nē clientulōrum locō potius quam patrōnōrum numerārentur nē trāditae ā mājōribus necessitūdinēs ad aliōs trānsīrent nē tamquam inertēs et nōn suffectūrī honōribus aut nōn impetrārent aut impetrātōs male tuērentur. nesciō an vēnerint in manūs vestrās haec vetera quae et in antīquāriōrum bibliothēcīs adhūc manent et cum maximē ā Mūciānō contrahuntur ac jam ūndecim ut opīnor Actorum lībrīs et tribus Epistulārum composita et ēdita sunt. ex hīs intellegī potest Cn. Pompējum et M. Crassum nōn vīribus modō et armīs sed ingeniō quoque et ōrātiōne valuisse Lentulōs et Metellōs et Lūcullōs et Cūriōnēs et cēteram prōcērum manum multum in hīs studiīs operae cūraeque posuisse nec quem  quam illīs temporibus magnam potentiam sine aliquā ēloquentiā cōnsecūtum. hīs accēdēbat splendor reōrum et magnitūdō causārum quae et ipsa plūrimum ēloquentiae praestant. nam multum interest utrumne dē fūrtō aut fōrmulā et interdictō dīcendum habeās an dē ambitū comitiōrum expīlātīs sociīs et cīvibus trucīdātis. quae mala sīcut nōn accidere melius est isque optimus cīvitātis status habendus est in quō nihil tāle patimur ita cum acciderent ingentem ēloquentiae māteriam subministrābant. crēscit enim cum amplitūdine rērum vīs ingeniī nec quisquam clāram et inlūstrem ōrātiōnem efficere potest nisi quī causam parem invēnit. nōn opīnor Dēmosthenem ōrātiōnēs inlūstrant quās adversus tūtōrēs suōs composuit nec Cicerōnem magnum ōrātōrem P. Quīntius dēfēnsus aut Licinius Archiās faciunt Catilīna et Milō et Verrēs et Antōnius hanc illī fāmam circumdedērunt nōn quia tantī fuerit reī pūblicae malōs ferre cīvēs ut ūberem ad dīcendum māteriam ōrātōrēs habērent sed ut subinde admoneō quaestiōnis meminerīmus sciāmusque nōs dē eā rē loquī quae facilius turbidīs et inquiētīs temporibus existit. quis ignōrat ūtilius ac melius esse fruī pāce quam bellō vexārī plūrīs tamen bonōs proeliātōrēs bella quam pāx ferunt. similis ēloquentiae condiciō. nam quō saepius steterit tamquam in aciē quoque plūrīs et intulerit ictūs et excēperit quoque mājōrēs adversāriōs ācriōrēsque pugnās sibi ipsa dēsūmpserit tantō altior et excelsior et illīs nōbilitāta discrīminibus in ōre hominum agit quōrum ea nātūra est ut sēcūra velint. Trānseō ad fōrmam et cōnsuētūdinem veterum jūdiciō  rum. quae etsī nunc aptior est ita erit ēloquentiam tamen illud forum magis exercēbat in quō nēmō intrā paucissimās hōrās perōrāre cōgēbātur et līberae comperendinātiōnēs erant et modum in dīcendō sibi quisque sūmēbat et numerus neque diērum neque patrōnōrum fīniēbātur. prīmus haec tertiō cōnsulātū Cn. Pompējus adstrīnxit imposuitque velutī frēnōs ēloquentiae ita tamen ut omnia in forō omnia lēgibus omnia apud praetōrēs gererentur apud quōs quantō mājōra negōtia ōlim exercērī solita sint quod mājus argūmentum est quam quod causae centumvirālēs quae nunc prīmum obtinent locum adeō splendōre aliōrum jūdiciōrum obruēbantur ut neque Cicerōnis neque Caesaris neque Brūtī neque Caeliī neque Calvī nōn dēnique ūllius magnī ōrātōris liber apud centumvirōs dictus lēgātur exceptīs ōrātiōnibus Asiniī quae prō hērēdibus Urbiniae īnscrībuntur ab ipsō tamen Polliōne mediīs dīvī Augustī temporibus habitae postquam longa temporum quiēs et continuum populī ōtium et assidua senātūs tranquillitās et maximē prīncipis disciplīna ipsam quoque ēloquentiam sīcut omnia alia pācāverat. Parvum et rīdiculum fortasse vidēbitur quod dictūrus sum dicam tamen vel ideō ut rīdeātur. quantum humilitātis putāmus ēloquentiae attulisse paenulās istās quibus adstrictī et velut inclūsī cum jūdicibus fābulāmur quantum vīrium dētrāxisse ōrātiōnī audītōria et tabulāria crēdimus in quibus jam ferē plūrimae causae explicantur nam quō modo nōbilīs equōs cursūs et spatia probant sīc est aliquis ōrātōrum campus per quem nisi līberī et solūtī ferantur dēbilitātur ac frangitur ēloquentia. ipsam quīn immō cūram et dīligentis stilī ānxietātem contrāriam experīmur quia  saepe interrogat jūdex quandō incipiās et ex interrogātiōne ējus incipiendum est. frequenter probātiōnibus et testibus silentium patrōnus indīcit. ūnus inter haec dīcentī aut alter adsistit et rēs velut in sōlitūdine agitur. ōrātōrī autem clāmōre plausūque opus est et velut quōdam theātrō quālia cotīdiē antīquīs ōrātōribus contingēbant cum tot pariter ac tam nōbilēs forum coartārent cum clientēlae quoque ac tribūs et mūnicipiōrum etiam lēgātiōnēs ac pars Ītaliae perīclitantibus adsisteret cum in plērīsque jūdiciīs crēderet populus Rōmānus sua interesse quid jūdicārētur. satis cōnstat C. Cornēlium et M. Scaurum et T. Milōnem et L. Bēstiam et P. Vatīnium concursū tōtīus cīvitātis et accūsātōs et dēfēnsōs ut frīgidissimōs quoque ōrātōrēs ipsa certantis populī studia excitāre et incendere potuerint. itaque hercule ējus modī librī extant ut ipsī quoque quī ēgerunt nōn aliīs magis ōrātiōnibus cēnseantur. Jam vērō contiōnēs assiduae et datum jūs potentissimum quemque vexandī atque ipsa inimīcitiārum glōria cum sē plūrimī disertōrum nē ā Pūbliō quidem Scīpiōne aut L. Sulla aut Cn. Pompējō abstinērent et ad incessendōs prīncipēs virōs ut est nātūra invidiae populī quoque et histriōnēs auribus ūterentur quantum ārdōrem ingeniīs quās ōrātōribus facēs admovēbant. . . nōn dē ōtiōsā et quiēta rē loquimur et quae probitāte et modestia gaudeat sed est magna illa et notābilis ēloquentia alumna licentiae quam stultī lībertātem vocitant comes sēditiōnum effrēnātī populī incitāmentum sine obsequiō sine sevēritāte contumāx temerāria adrogāns quae in bene cōnstitūtīs cīvitātibus nōn oritur. quem enim ōrātōrem Lacedae  monium quem Crētēnsem accēpimus quārum cīvitātum sevērissima disciplīna et sevērissimae lēgēs trāduntur. nē Macedonum quidem ac Persārum aut ūllīus gentis quae certō imperiō contentā fuerit ēloquentiam nōvimus. Rhodiī quīdam plūrimī Athēniēnsēs ōrātōrēs extitērunt apud quōs omnia populus omnia imperītī omnia ut sīc dīxerim omnēs poterant. nostra quoque cīvitās dōnec errāvit dōnec sē partibus et dissēnsiōnibus et discordiīs cōnfēcit dōnec nūlla fuit in forō pāx nūlla in senātū concordia nūlla in jūdiciīs moderātiō nūlla superiōrum reverentia nūllus magistrātuum modus tulit sine dubiō valentiōrem ēloquentiam sīcut indomitus ager habet quāsdam herbās laetiōrēs. sed nec tantī reī pūblicae Gracchōrum ēloquentiā fuit ut paterētur et legēs nec bene fāmam ēloquentiae Cicerō tālī exitū pēnsāvit. Sīc quoque quod superest antīquīs ōrātōribus forum nōn ēmendātae nec usque ad vōtum compositae cīvitātis argūmentum est. quis enim nōs advocat nisi aut nocēns aut miser quod mūnicipium in clientēlam nostram venit nisi quod aut vīcīnus populus aut domestica discordia agitat quam prōvinciam tuēmur nisi spoliātam vexātamque atquī melius fuisset nōn querī quam vindicārī. quod sī invenīrētur aliqua cīvitās in quā nēmō peccāret supervacuus esset inter innocentīs ōrātor sīcut inter sānōs medicus. quō modo tamen minimum ūsus minimumque prōfectūs ars medentis habet in iīs gentibus quae firmissimā valētūdine ac salūberrimīs corporibus ūtuntur sīc minor ōrātōrum honor obscūriorque glōria est inter bonōs mōrēs et in obsequium regentis parātōs. quid enim opus est longīs in senātū sententiīs cum optimī cito cōnsentiant quid multīs apud popū  lum contiōnibus cum dē rē pūblicā nōn imperītī et multī dēlīberent sed sapientissimus et ūnus quid voluntāriīs accūsātiōnibus cum tam rārō et tam parcē peccētur quid invidiōsīs et excēdentibus modum dēfēnsiōnibus cum clēmentiā cognōscentīs obviam perīclitantibus eat crēditē optimī et in quantum opus est disertissimī virī sī aut vōs priōribus saeculīs aut illī quōs mīrāmur hīs nātī essent ac deus aliquis vītās ac vestra tempora repente mūtāsset nec vōbīs summa illa laus et glōria in ēloquentiā neque illīs modus et temperāmentum dēfuisset nunc quoniam nēmō eōdem tempore adsequī potest magnam fāmam et magnam quiētem bonō saeculī suī quisque citrā obtrectātiōnem alterīus ūtātur. Fīnierat Māternus cum Messallā erant quibus contrā dīcerem erant dē quibus plūra dīcī vellem nisi jam diēs esset exāctus. fīet inquit Māternus posteā arbitrātū tuō et sī quā tibi obscūra in hōc meō sermōne vīsa sunt dē iīs rūrsus cōnferēmus. ac simul adsurgēns et Aprum complexūs ego inquit tē poētīs Messallā autem antīquāriīs crīminābimur. at ego vōs rhētoribus et scholasticīs inquit. Cum adrīsissent discessimus.