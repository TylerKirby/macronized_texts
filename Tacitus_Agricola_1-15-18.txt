DĒ VĪTĀ IVLĪĪ AGRICOLAE LIBER Clarōrum virōrum facta mōrēsque posterīs trādere antīquitus ūsitātum nē nostrīs quidem temporibus quamquam incūriōsa suōrum aetās omīsit quotiēns magna aliquā ac nōbilis virtūs vīcit ac supergressa est vitium parvīs magnīsque cīvitātibus commūne ignōrantiam rēctī et invidiam. sed apud priōrēs ut agere digna memorātū prōnum magisque in apertō erat ita celeberrimus quisque ingeniō ad prōdendam virtūtis memoriam sine grātiā aut ambitiōne bonae tantum cōnscientiae pretiō dūcēbātur. ac plērīque suam ipsī vītam nārrāre fīdūciam potius mōrum quam adrogantiam arbitrātī sunt nec id Rutiliō et Scaurō citrā fidem aut obtrectātiōnī fuit adeō virtūtēs īsdem temporibus optimē aestimantur quibus facillimē gignuntur. at nunc nārrātūrō mihi vītam dēfūnctī hominis veniā opus fuit quam nōn petīssem incūsātūrus tam saeva et īnfēstā virtūtibus tempora. Legimus cum Arulēnō Rūsticō Paetus Thraseā Hērenniō  Seneciōnī Prīscus Helvidius laudātī essent capitāle fuisse neque in ipsōs modo auctōrēs sed in librōs quoque eōrum saevītum dēlēgātō triumvirīs ministeriō ut monumenta clārissimōrum ingeniōrum in comitiō ac forō ūrerentur. scīlicet illō igne vōcem populī Rōmānī et lībertātem senātūs et cōnscientiam generis hūmānī abolērī arbitrābantur expulsīs īnsuper sapientiae professōribus atque omnī bona arte in exilium ācta nē quid usquam honestum occurreret. dedimus profectō grande patientiae documentum et sīcut vetus aetās vīdit quid ultimum in lībertāte esset ita nōs quid in servitūte adēmptō per inquīsītiōnēs etiam loquendī audiendīque commerciō. memoriam quoque ipsam cum vōce perdidissēmus sī tam in nostrā potestāte esset oblīvīscī quam tacēre. Nunc dēmum redit animus et quamquam prīmō statim beātissimī saeculī ortū Nerva Caesar rēs ōlim dissociābilis miscuerit prīncipātum ac lībertātem augeatque cotīdiē fēlīcitātem temporum Nerva Trajānus nec spem modo ac vōtum sēcūritās pūblica sed ipsīus vōtī fīdūciam ac rōbur adsūmpserit nātūra tamen īnfirmitātis hūmānae tardiōra sunt remedia quam mala et ut corpora nostra lentē augēscunt cito extinguuntur sīc ingenia studiaque oppresserīs facilius quam revocāverīs subit quippe etiam ipsīus inertiae dulcēdō et invīsa prīmō dēsidia postrēmō amātur. quid sī per quīndecim annōs grande mortālīs aevī spatium multī fortuitīs cāsibus prōmptissimus quisque saevitia prīncipis intercīdērunt paucī et ut ita dīxerim nōn modo aliōrum sed etiam nostrī superstitēs sumus exēmptīs ē mediā vītā tot annīs quibus juvenēs ad senectūtem senēs prope ad ipsōs  exāctae aetātis terminōs per silentium vēnimus nōn tamen pigēbit vel inconditā ac rudī vōce memoriam priōris servitūtis ac testimōnium praesentium bonōrum composuisse. hic interim līber honōrī Agricolae socerī meī dēstinātus professiōne pietātis aut laudātus erit aut excūsātus. Gnaeus Iūlius Agricolā vetere et inlūstrī Forojūliēnsium colōniā ortus utrumque avum prōcūrātōrem Caesarum habuit quae equestrīs nōbilitās est. pater illī Jūlius Graecīnus senātōriī ōrdinis studiō ēloquentiae sapientiaeque nōtus iīsque ipsīs virtūtibus īram Gāī Caesaris meritus namque Mārcum Sīlānum accūsāre jussus et quia abnuerat interfectus est. māter Jūlia Procillā fuit rārae castitātis. in hujus sinū indulgentiāque ēducātus per omnem honestārum artium cultum pueritiam adulēscentiamque trānsēgit. arcēbat eum ab inlecebrīs peccantium praeter ipsīus bonam integramque nātūram quod statim parvulus sēdem ac magistram studiōrum Massiliam habuit locum Graecā cōmitāte et prōvinciālī parsimōniā mixtum ac bene compositum. memoriā teneō solitum ipsum nārrāre sē prīma in juventā studium philosophiae ācrius ultrā quam concessum Rōmānō ac senātōrī hausisse nī prūdentia mātris incēnsum ac flagrantem animum coercuisset. scīlicet sublīme et ērēctum ingenium pulchritūdinem ac speciem magnae excelsaeque glōriae vehementius quam cautē adpetēbat. mox mītigāvit ratiō et aetās retinuitque quod est difficillimum ex sapientiā modum. Prīma castrōrum rudīmenta in Britanniā Suētōniō Paulīnō dīligentī ac moderātō ducī adprobāvit ēlēctus quem contuberniō aestimāret. nec Agricola licenter mōre juvenum  quī mīlitiam in lascīviam vertunt neque sēgniter ad voluptātēs et commeātus titulum tribūnātūs et īnscītiam rettulit sed nōscere prōvinciam nōscī exercituī discere ā perītīs sequī optimōs nihil adpetere in jactātiōnem nihil ob formīdinem recūsāre simulque et ānxius et intentus agere. nōn sānē aliās exercitātior magisque in ambiguō Britanniā fuit trucīdātī veterānī incēnsae colōniae interceptī exercitūs tum dē salūte mox dē victōriā certāvēre. quae cūncta etsī cōnsiliīs ductūque alterīus agēbantur ac summā rērum et recuperātae prōvinciae glōria in ducem cessit artem et ūsum et stimulōs addidēre juvenī intrāvitque animum mīlitāris glōriae cupidō ingrāta temporibus quibus sinistrā ergā ēminentīs interpretātiō nec minus perīculum ex magnā fāmā quam ex mālā. Hinc ad capessendōs magistrātūs in urbem dēgressus Domitiam Decidiānam splendidīs nātālibus ortam sibi jūnxit idque mātrimōnium ad majōra nītentī decus ac rōbur fuit. vīxēruntque mīrā concordiā per mūtuam cāritātem et in vicem sē antepōnendō nisi quod in bonā uxōre tantō major laus quantō in mālā plūs culpae est. sors quaestūrae prōvinciam Asiam prō cōnsule Salvium Titiānum dēdit quōrum neutrō corruptus est quamquam et prōvincia dīves ac parāta peccantibus et prō cōnsule in omnem aviditātem prōnus quantālibet facilitāte redēmptūrus esset mūtuam dissimulātiōnem malī. auctus est ibi fīlia in subsidium simul ac sōlācium nam fīlium ante sublātum brevī āmīsit. mox inter quaestūram ac tribūnātum plēbis atque ipsum etiam tribūnātus annum quiēte et ōtiō trānsiit gnārus sub Nerōne temporum quibus inertiā prō sapientiā fuit.  īdem praetūrae tenor et silentium nec enim jūrisdictiō obvēnerat. lūdōs et inānia honōris mediō ratiōnis atque abundantiae dūxit utī longē ā luxuriā ita fāmae propior. tum ēlēctus ā Galbā ad dōna templōrum recognōscenda dīligentissimā conquīsītiōne effēcit nē cujus alterīus sacrilegium rēs pūblica quam Nerōnis sēnsisset. Sequēns annus gravī vulnere animum domumque ejus adflīxit. nam classis Othōniāna licenter vaga dum Intimilium Liguriae pars est hostīliter populātur mātrem Agricolae in praediīs suīs interfēcit praediaque ipsa et magnam patrimōniī partem dīripuit quae causā caedis fuerat. igitur ad sollemnia pietātis profectus Agricolā nūntiō adfectātī ā Vespasiānō imperiī dēprehēnsus ac statim in partīs trānsgressus est. initia prīncipātūs ac statum urbis Mūciānus regēbat juvene admodum Domitiānō et ex paternā fortūnā tantum licentiam ūsūrpante. is missum ad dīlēctūs agendōs Agricolam integrēque ac strēnuē versātum vīcēsimae legiōnī tardē ad sacrāmentum trānsgressae praeposuit ubi dēcessor sēditiōsē agere nārrābātur quippe lēgātīs quoque cōnsulāribus nimia ac formīdolōsa erat nec lēgātus praetōrius ad cohibendum potēns incertum suō an mīlitum ingeniō. ita successor simul et ultor ēlēctus rārissimā moderātiōne māluit vidērī invēnisse bonōs quam fēcisse. Praeerat tunc Britanniae Vettius Bōlānus placidius quam ferōcī prōvinciā dignum est. temperāvit Agricola vim suam ārdōremque compescuit nē incrēsceret perītus obsequī erū  ditusque ūtilia honestīs miscēre. brevī deinde Britannia cōnsulārem Petīlium Ceriālem accēpit. habuērunt virtūtēs spatium exemplōrum sed prīmō Ceriālīs labōrēs modo et discrīmina mox et glōriam commūnicābat saepe partī exercitus in experīmentum aliquandō majōribus cōpiīs ex ēventū praefēcit. nec Agricola umquam in suam fāmam gestīs exultāvit ad auctōrem ac ducem ut minister fortūnam referēbat. ita virtūte in obsequendō verēcundiā in praedicandō extrā invidiam nec extrā glōriam erat. Revertentem ab lēgātiōne legiōnis dīvus Vespasiānus inter patriciōs adscīvit ac deinde prōvinciae Aquītāniae praeposuit splendidae inprīmīs dignitātis administrātiōne ac spē cōnsulātūs cui dēstinārat. crēdunt plērīque mīlitāribus ingeniīs subtīlitātem dēesse quia castrēnsis jūrisdictiō sēcūra et obtūsior ac plūra manū agēns calliditātem forī nōn exerceat Agricolā nātūrālī prūdentiā quamvīs inter togātōs facile jūstēque agēbat. jam vērō tempora cūrārum remissiōnumque dīvīsa ubi conventūs ac jūdicia poscerent gravis intentus sevērus et saepius misericors ubi officiō satis factum nūllā ultrā potestātis persōnā trīstitiam et adrogantiam et avāritiam exuerat. nec illī quod est rārissimum aut facilitās auctōritātem aut sevēritās amōrem dēminuit. integritātem atque abstinentiam in tantō virō referre injūriā virtūtum fuerit. nē fāmam quidem cui saepe etiam bonī indulgent ostentanda virtūte aut per artem quaesīvit procul ab aemulātiōne adversus collēgās procul ā contentiōne adversus prōcūrātōrēs et vincere inglōrium et atterī sordidum arbitrābātur. minus triennium in eā lēgātiōne dētentus ac statim ad spem cōnsulātūs revocātus est comitante opīniōne  Britanniam eī prōvinciam darī nūllīs in hōc ipsīus sermōnibus sed quia pār vidēbātur. haud semper errat fāma aliquandō et ēligit. cōnsul ēgregiae tum speī fīliam juvenī mihi dēspondit ac post cōnsulātum collocāvit et statim Britanniae praepositus est adjectō pontificātūs sacerdōtiō. Britanniae situm populōsque multīs scrīptōribus memorātōs nōn in comparātiōnem cūrae ingeniīve referam sed quia tum prīmum perdomita est. ita quae priōrēs nōndum comperta ēloquentiā percoluēre rērum fide trādentur. Britannia īnsulārum quās Rōmāna nōtitia complectitur maximā spatiō ac caelō in orientem Germāniae in occidentem Hispāniae obtenditur Gallīs in merīdiem etiam īnspicitur septentriōnālia ejus nūllīs contrā terrīs vastō atque apertō marī pulsantur. fōrmam tōtīus Britanniae Līvius veterum Fabius Rūsticus recentium ēloquentissimī auctōrēs oblongae scutulae vel bipennī adsimulāvēre. et est eā faciēs citrā Calēdoniam unde et in ūniversum fāmā est trānsgressīs inmēnsum et ēnorme spatium prōcurrentium extrēmō jam lītore terrārum velut in cuneum tenuātur. hanc ōram novissimī maris tunc prīmum Rōmāna classis circumvecta īnsulam esse Britanniam adfirmāvit ac simul incognitās ad id tempus īnsulās quās Orcadās vocant invēnit domuitque. dispecta est et Thūlē quia hāctenus jussum et hiems adpetēbat. sed mare pigrum et grave rēmigantibus perhibent nē ventīs quidem perinde attollī crēdō quod rāriōrēs terrae montēsque causa ac māteria tempestātum et profunda mōlēs continuī  maris tardius impellitur. nātūram Ōceanī atque aestus neque quaerere hujus operis est ac multī rettulēre ūnum addiderim nusquam lātius dominārī mare multum flūminum hūc atque illūc ferre nec lītore tenus adcrēscere aut resorbērī sed īnfluere penitus atque ambīre et jugīs etiam ac montibus īnserī velut in suō. Cēterum Britanniam quī mortālēs initiō coluerint indigenae an advectī ut inter barbarōs parum compertum. habitus corporum variī atque ex eō argūmenta. namque rutilae Calēdoniam habitantium comae magnī artūs Germānicam orīginem adsevērant Silurum colōrātī vultūs tortī plērumque crīnēs et posita contrā Hispāniā Hibērōs veterēs trājēcisse eāsque sēdēs occupāsse fidem faciunt proximī Gallīs et similēs sunt seu dūrante orīginis vī seu prōcurrentibus in dīversā terrīs positiō caelī corporibus habitum dēdit. in ūniversum tamen aestimantī Gallōs vīcīnam īnsulam occupāsse crēdibile est. eōrum sacra dēprehendās ac superstitiōnum persuāsiōnēs sermō haud multum dīversus in dēposcendīs perīculīs eadem audācia et ubi advēnēre in dētrectandīs eadem formīdō. plūs tamen ferōciae Britannī praeferunt ut quōs nōndum longa pāx ēmollierit. nam Gallōs quoque in bellīs flōruisse accēpimus mox sēgnitia cum ōtiō intrāvit āmissā virtūte pariter ac lībertāte. quod Britannōrum ōlim victīs ēvenit cēterī manent quālēs Gallī fuērunt. In pedite rōbur quaedam nātiōnēs et currū proeliantur. honestior aurīga clientēs prōpugnant. ōlim rēgibus pārēbant nunc per prīncipēs factiōnibus et studiīs trahuntur.  nec aliud adversus validissimās gentīs prō nōbīs ūtilius quam quod in commūne nōn cōnsulunt. rārus duābus tribusve cīvitātibus ad prōpulsandum commūne perīculum conventūs ita singulī pugnant ūniversī vincuntur. caelum crēbrīs imbribus ac nebulīs foedum asperitās frīgōrum abest. diērum spatia ultrā nostrī orbis mēnsūram nox clāra et extrēmā Britanniae parte brevis ut fīnem atque initium lūcis exiguō discrīmine internōscās. quod sī nūbēs nōn officiant aspicī per noctem sōlis fulgōrem nec occīdere et exurgēre sed trānsīre adfirmant. scīlicet extrēma et plāna terrārum humilī umbrā nōn ērigunt tenebrās īnfrāque caelum et sīdera nox cadit. sōlum praeter oleam vītemque et cētera calidiōribus terrīs orīrī suētā patiēns frūgum pecudumque fēcundum tardē mītēscunt cito prōveniunt eādemque utriusque reī causa multus ūmor terrārum caelīque. fert Britannia aurum et argentum et alia metalla pretium victōriae. gignit et Ōceanus margarīta sed subfusca ac līventia. quīdam artem abesse legentibus arbitrantur nam in rubrō marī vīva ac spīrantia saxīs āvellī in Britanniā prout expulsa sint colligī ego facilius crēdiderim nātūram margarītīs dēesse quam nōbīs avāritiam. Ipsī Britannī dīlēctum ac tribūta et injūncta imperiī mūnia impigrē obeunt sī injūriae absint hās aegrē tolerant jam domitī ut pāreant nōndum ut serviant. igitur prīmus omnium Rōmānōrum dīvus Iūlius cum exercitū Britanniam ingressūs quamquam prōspera pugna terruerit incolās ac lītore potītus sit potest vidērī ostendisse posterīs nōn trādidisse. mox bella cīvīlia et in rem pūblicam versa prīncipum arma ac longa oblīviō Britanniae etiam in pāce  cōnsilium id dīvus Augustus vocābat Tiberius praeceptum. agitāsse Gāium Caesarem dē intrandā Britanniā satis cōnstat nī vēlōx ingeniō mōbilī paenitentiae et ingentēs adversus Germāniam cōnātūs frūstrā fuissent. dīvus Claudius auctor iterātī operis trānsvectīs legiōnibus auxiliīsque et adsūmptō in partem rērum Vespasiānō quod initium ventūrae mox fortūnae fuit domitae gentēs captī rēgēs et mōnstrātūs fātis Vespasiānus. Cōnsulārium prīmus Aulus Plautius praepositus ac subinde Ostōrius Scapula uterque bellō ēgregius redāctaque paulātim in fōrmam prōvinciae proxima pars Britanniae addita īnsuper veterānōrum colōnia. quaedam cīvitātēs Cogidumnō rēgī dōnātae is ad nostram usque memoriam fīdissimus mānsit vetere ac jam prīdem receptā populī Rōmānī cōnsuētūdine ut habēret īnstrūmenta servitūtis et rēgēs. mox Dīdius Gallus parta ā priōribus continuit paucīs admodum castellīs in ulteriōra prōmōtīs per quae fāmā auctī officiī quaererētur. Dīdium Verānius excēpit isque intrā annum extīnctūs est. Suētōnius hinc Paulīnus bienniō prōsperās rēs habuit subāctīs nātiōnibus firmātīsque praesidiīs quōrum fīdūcia Monam īnsulam ut vīrēs rebellibus ministrantem adgressus terga occāsiōnī patefēcit. Namque absentia lēgātī remōtō metū Britannī agitāre inter sē mala servitūtis cōnferre injūriās et interpretandō accendere nihil prōficī patientia nisi ut graviōra tamquam ex facilī tolerantibus imperentur. singulōs sibi ōlim rēgēs fuisse nunc bīnōs impōnī ē quibus lēgātus in sanguinem prōcūrātor in bona saevīret. aequē discordiam praepositō  rum aequē concordiam subjectīs exitiōsam. alterīus manus centuriōnēs alterīus servōs vim et contumēliās miscēre. nihil jam cupiditātī nihil libīdinī exceptum. in proeliō fortiōrem esse quī spoliet nunc ab ignāvīs plērumque et imbellibus ēripī domōs abstrahī līberōs injungī dīlēctūs tamquam morī tantum prō patriā nescientibus. quantulum enim trānsīsse mīlitum sī sēsē Britannī numerent sīc Germāniās excussisse jugum et flūmine nōn Ōceanō dēfendī. sibi patriam conjugēs parentēs illīs avāritiam et luxuriam causās bellī esse. recessūrōs ut dīvus Iūlius recessisset modo virtūtem majōrum suōrum aemulārentur. nēve proeliī ūnīus aut alterīus ēventū pavēscerent plūs impetus felicibus majōrem cōnstantiam pēnēs miserōs esse. jam Britannōrum etiam deōs miserērī quī Rōmānum ducem absentem quī relēgātum in aliā īnsulā exercitum dētinērent jam ipsōs quod difficillimum fuerit dēlīberāre. porrō in ejus modī cōnsiliīs perīculōsius esse dēprehendī quam audēre. Hīs atque tālibus in vicem īnstīnctī Boudicca generis rēgiī fēmina duce neque enim sexum in imperiīs discernunt sūmpsēre ūniversī bellum ac sparsōs per castella mīlitēs cōnsectātī expugnātis praesidiīs ipsam colōniam invāsēre ut sēdem servitūtis nec ūllum in barbarīs ingeniīs saevitiae genus omīsit īra et victōria. quod nisi Paulīnus cognitō prōvinciae mōtū properē subvēnisset āmissā Britannia foret quam ūnīus proeliī fortūna veterī patientiae restituit tenentibus arma plērīsque quōs cōnscientiā dēfectiōnis et proprius ex lēgātō timor agitābat nē quamquam ēgregius cētera adrō  ganter in dēditōs et ut suae cujusque injūriae ultor dūrius cōnsuleret. missus igitur Petrōnius Turpiliānus tamquam exōrābilior et dēlictīs hostium novus eōque paenitentiae mītior compositīs priōribus nihil ultrā ausus Trebelliō Maximō prōvinciam trādidit. Trebellius sēgnior et nūllīs castrōrum experīmentīs comitātē quādam cūrandī prōvinciam tenuit. didicēre jam barbarī quoque ignōscere vitiīs blandientibus et interventūs cīvīlium armōrum praebuit jūstam sēgnitiae excūsātiōnem sed discordia labōrātum cum adsuētus expedītiōnibus mīles ōtiō lascīvīret. Trebellius fugā ac latebrīs vītātā exercitus īrā indecōrus atque humilis precāriō mox praefuit ac velut pacta exercitūs licentia ducis salūte et sēditiō sine sanguine stetit. nec Vettius Bōlānus manentibus adhūc cīvīlibus bellīs agitāvit Britanniam disciplīna eadem inertia ergā hostis similis petulantia castrōrum nisi quod innocēns Bōlānus et nūllīs dēlictīs invīsus cāritātem parāverat locō auctōritātis. Sed ubi cum cēterō orbe Vespasiānus et Britanniam recuperāvit magnī ducēs ēgregiī exercitūs minūta hostium spēs. et terrōrem statim intulit Petīlius Ceriālīs Brigantum cīvitātem quae numerōsissima prōvinciae tōtīus perhibētur adgressus. multa proelia et aliquandō nōn incruenta magnamque Brigantum partem aut victōriā amplexus est aut bellō. et Ceriālis quidem alterīus successōris cūram fāmamque obruisset subiit sustinuitque mōlem Iūlius  Frontīnus vir magnus quantum licēbat validamque et pugnācem Silurum gentem armīs subēgit super virtūtem hostium locōrum quoque difficultātēs ēluctātus. Hunc Britanniae statum hās bellōrum vicēs media jam aestāte trānsgressus Agricola invēnit cum et mīlitēs velut omissā expedītiōne ad sēcūritātem et hostēs ad occāsiōnem verterentur. Ordovicum cīvitās haud multō ante adventum ejus ālam in fīnibus suīs agentem prope ūniversam obtrīverat eōque initiō ērēctā prōvinciā. et quibus bellum volentibus erat probāre exemplum ac recentis lēgātī animum opperīrī cum Agricolā quamquam trānsvecta aestās sparsī per prōvinciam numerī praesūmpta apud mīlitem illīus annī quiēs tarda et contrāria bellum incohātūrō et plērīsque cūstōdīrī suspecta potius vidēbātur īre obviam discrīminī statuit contractīsque legiōnum vēxillīs et modica auxiliōrum manū quia in aequum dēgredī Ordovicēs nōn audēbant ipse ante agmen quō cēterīs pār animus similī perīculō esset ērēxit aciem. caesaque prope ūniversa gente nōn ignārus īnstandum fāmae ac prout prīma cessissent terrōrem cēterīs fore Monam īnsulam ā cujus possessiōne revocātum Paulīnum rebelliōne tōtīus Britanniae suprā memorāvī redigere in potestātem animō intendit. sed ut in subitīs cōnsiliīs nāvēs dēerant ratiō et cōnstantia ducis trānsvēxit. dēpositīs omnibus sarcinīs lēctissimōs auxiliārium quibus nōta vada et patrius nandī ūsus quō simul sēque et arma et equōs regunt ita repente inmīsit ut obstupefactī hostēs quī classem quī nāvis quī mare expectābant nihil arduum aut invictum crēdiderint sīc ad bellum venientibus. ita petītā pāce ac dēditā īnsulā clārus ac magnus habērī Agricola quippe cui ingredientī prōvinciam quod tempus aliī  per ostentātiōnem et officiōrum ambitum trānsigunt labor et perīculum placuisset. nec Agricola prōsperitāte rērum in vānitātem ūsus expedītiōnem aut victōriam vocābat vīctōs continuisse nē laureātīs quidem gesta prōsecūtus est sed ipsā dissimulātiōne fāmae fāmam auxit aestimantibus quantā futūrī spē tam magna tacuisset. Cēterum animōrum prōvinciae prūdēns simulque doctus per aliēna experīmenta parum prōficī armīs sī injūriae sequerentur causās bellōrum statuit excidere. ā sē suīsque ōrsus prīmum domum suam coercuit quod plērīsque haud minus arduum est quam prōvinciam regere. nihil per lībertōs servōsque pūblicae reī nōn studiīs prīvātīs nec ex commendātiōne aut precibus centuriōnem mīlitēsve adscīre sed optimum quemque fīdissimum putāre. omnia scīre nōn omnia exsequī. parvīs peccātīs veniam magnīs sevēritātem commodāre nec poena semper sed saepius paenitentia contentus esse officiīs et administrātiōnibus potius nōn peccātūrōs praepōnere quam damnāre cum peccāssent. frūmentī et tribūtōrum exāctiōnem aequālitāte mūnerum mollīre circumcīsīs quae in quaestum reperta ipsō tribūtō gravius tolerābantur. namque per lūdibrium adsidēre clausīs horreīs et emere ultrō frūmenta ac luere pretiō cōgēbantur. dīvortia itinerum et longinquitās regiōnum indīcēbātur ut cīvitātēs proximīs hībernīs in remōta et āvia dēferrent dōnec quod omnibus in prōmptū erat paucīs lucrōsum fieret. Haec prīmō statim annō comprimendō ēgregiam fāmam  pācī circumdēdit quae vel incūria vel intolerantia priōrum haud minus quam bellum timēbātur. sed ubi aestās advenit contractō exercitū multus in agmine laudāre modestiam disjectōs coercēre loca castrīs ipse capere aestuāria ac silvās ipse praetemptāre et nihil interim apud hostīs quiētum patī quō minus subitīs excursibus populārētur atque ubi satis terruerat parcendō rūrsus invītāmenta pācis ostentāre. quibus rēbus multae cīvitātēs quae in illum diem ex aequō ēgerant datīs obsidibus īram posuēre et praesidiīs castellīsque circumdatae et tantā ratiōne cūrāque ut nūlla ante Britanniae nova pars pariter inlacessīta trānsierit. Sequēns hiems salūberrimīs cōnsiliīs absūmpta. namque ut hominēs dispersī ac rudēs eōque in bella facilēs quiētī et ōtiō per voluptātēs adsuēscerent hortārī prīvātim adjuvāre pūblicē ut templa fora domōs extruerent laudandō prōmptōs castīgandō sēgnis ita honōris aemulātiō prō necessitāte erat. jam vērō prīncipum fīliōs līberālibus artibus ērudīre et ingenia Britannōrum studiīs Gallōrum anteferre ut quī modo linguam Rōmānam abnuēbant ēloquentiam concupīscerent. inde etiam habitūs nostrī honor et frequēns toga paulātimque discessum ad dēlēnīmenta vitiōrum porticūs et balinea et convīviōrum ēlegantiam. idque apud imperītōs hūmānitās vocābātur cum pars servitūtis esset. Tertius expedītiōnum annus novās gentīs aperuit vastātis usque ad Tanāum aestuāriō nōmen est nātiōnibus.  quā formīdine territī hostēs quamquam cōnflīctātum saevīs tempestātibus exercitum lacessere nōn ausī pōnendīsque īnsuper castellīs spatium fuit. adnotābant perītī nōn alium ducem opportūnitātēs locōrum sapientius lēgisse. nūllum ab Agricolā positum castellum aut vī hostium expugnātum aut pactiōne ac fugā dēsertum nam adversus morās obsidiōnis annuīs cōpiīs firmābantur. ita intrepida ibi hiems crēbrae ēruptiōnēs et sibi quisque praesidiō inritīs hostibus eōque dēspērantibus quia solitī plērumque damna aestātis hībernīs ēventibus pēnsāre tum aestāte atque hieme juxtā pellēbantur. nec Agricola umquam per aliōs gesta avidus intercēpit seu centuriō seu praefectus incorruptum factī testem habēbat. apud quōsdam acerbior in convīciīs nārrābātur et ut erat comīs bonīs ita adversus malōs injūcundus. cēterum ex īrācundiā nihil supererat sēcrētum ut silentium ejus nōn timērēs honestius putābat offendere quam ōdisse. Quārta aestās obtinendīs quae percucurrerat īnsūmpta ac sī virtūs exercituum et Rōmānī nōminis glōria paterētur inventus in ipsā Britanniā terminus. namque Clōta et Bodotriā dīversī maris aestibus per inmēnsum revectae angustō terrārum spatiō dirimuntur quod tum praesidiīs firmābātur atque omnis propior sinus tenēbātur summōtīs velut in aliam īnsulam hostibus. Quīntō expedītiōnum annō nāve prīmā trānsgressus ignōtās ad id tempus gentīs crēbrīs simul ac prōsperīs proeliīs domuit eamque partem Britanniae quae Hiberniam aspicit cōpiīs īnstrūxit in spem magis quam ob formīdinem sī  quidem Hiberniā mediō inter Britanniam atque Hispāniam sita et Gallicō quoque marī opportūna valentissimam imperiī partem magnīs in vicem ūsibus miscuerit. spatium ejus sī Britanniae compārētur angustius nostrī maris īnsulās superat. sōlum caelumque et ingenia cultūsque hominum haud multum ā Britanniā differunt in melius aditūs portūsque per commercia et negōtiātōrēs cognitī. Agricola expulsum sēditiōne domesticā ūnum ex rēgulīs gentis excēperat ac speciē amīcitiae in occāsiōnem retinēbat. saepe ex eō audīvī legiōne ūnā et modicīs auxiliīs dēbellārī obtinērīque Hiberniam posse idque etiam adversus Britanniam prōfutūrum sī Rōmāna ubīque arma et velut ē cōnspectū lībertās tollerētur. Cēterum aestāte quā sextum officiī annum incohābat amplexus cīvitātēs trāns Bodotriam sitās quia mōtus ūniversārum ultrā gentium et īnfēsta hostīlīs exercitūs itinera timēbantur portūs classe explōrāvit quae ab Agricolā prīmum adsūmpta in partem vīrium sequēbātur ēgregiā speciē cum simul terra simul marī bellum impellerētur ac saepe īsdem castrīs pedēs equesque et nauticus mīles mixtī cōpiīs et laetitiā suā quisque facta suōs cāsūs attollerent ac modo silvārum ac montium profunda modo tempestātum ac flūctuum adversā hinc terra et hostis hinc victus Ōceanus mīlitārī jactantiā comparārentur. Britannōs quoque ut ex captīvīs audiēbātur vīsa classis obstupefaciēbat tamquam apertō maris suī sēcrētō ultimum victīs perfugium clauderētur. ad manūs et arma conversī Calēdoniam incolentēs populī magnō parātū majōre fāma utī mōs est dē ignōtīs  oppugnāre ultrō castellum adortī metum ut prōvocantēs addiderant regrediendumque citrā Bodotriam et cēdendum potius quam pellerentur ignāvī speciē prūdentium admonēbant cum interim cognōscit hostīs plūribus agminibus inruptūrōs. ac nē superante numerō et perītiā locōrum circumīrētur dīvīsō et ipse in trīs partēs exercitū incessit. Quod ubi cognitum hostī mūtātō repente cōnsiliō ūniversī nōnam legiōnem ut maximē invalidam nocte adgressī inter somnum ac trepidātiōnem caesīs vigilibus inrūpēre. jamque in ipsīs castrīs pugnābātur cum Agricolā iter hostium ab explōrātōribus ēdoctus et vestīgiīs īnsecūtus vēlōcissimōs equitum peditumque adsultāre tergīs pugnantium jubet mox ab ūniversīs adicī clāmōrem et propinqua lūce fulsēre signa. ita ancipitī malō territī Britannī et nōnānīs rediit animus ac secūrī prō salūte dē glōriā certābant. ultrō quīn etiam ērūpēre et fuit atrōx in ipsīs portārum angustiīs proelium dōnec pulsī hostēs utrōque exercitū certante hīs ut tulisse opem illīs nē eguisse auxiliō vidērentur. quod nisi palūdēs et silvae fugientīs tēxissent dēbellātum illa victōria foret. Cujus cōnscientia ac fāma ferōx exercitus nihil virtūtī suae invium et penetrandam Calēdoniam inveniendumque tandem Britanniae terminum continuō proeliōrum cursū fremēbant. atque illī modo cautī ac sapientēs prōmptī post ēventum ac magniloquī erant. inīquissima haec bellōrum condiciō est prōspera omnēs sibi vindicant adversa ūnī imputantur. at Britannī nōn virtūte sē vīctōs  sed occāsiōne et arte ducis ratī nihil ex adrogantiā remittere quō minus juventūtem armārent conjugēs ac līberōs in loca tūta trānsferrent coetibus et sacrificiīs cōnspīrātiōnem cīvitātum sancīrent. atque ita inrītātīs utrimque animīs discessum. Eādem aestāte cohors Usipōrum per Germāniās cōnscrīpta et in Britanniam trānsmissa magnum ac memorābile facinus ausa est. occīsō centuriōne ac mīlitibus quī ad trādendam disciplīnam inmixtī manipulīs exemplum et rēctōrēs habēbantur trīs liburnicās adāctīs per vim gubernātōribus ascendere et ūnō rēmigante suspectīs duōbus eōque interfectīs nōndum vulgātō rūmōre ut mīrāculum praevehēbantur. mox ad aquam atque ūtilia raptum ubi adpulissent cum plērīsque Britannōrum sua dēfēnsantium proeliō congressī ac saepe victōrēs aliquandō pulsī eō ad extrēmum inopiae vēnēre ut īnfirmissimōs suōrum mox sorte ductōs vēscerentur. atque ita circumvectī Britanniam āmissīs per īnscītiam regendī nāvibus prō praedōnibus habitī prīmum ā Suēbīs mox ā Frīsiīs interceptī sunt. ac fuēre quōs per commercia vēnumdatōs et in nostram usque rīpam mūtātiōne ementium adductōs indicium tantī cāsus inlūstrāvit. Initiō aestātis Agricolā domesticō vulnere ictus annō ante nātum fīlium āmīsit. quem cāsum neque ut plērīque  fortium virōrum ambitiōsē neque per lāmentā rūrsus ac maerōrem muliebriter tulit et in lūctū bellum inter remedia erat. igitur praemissā classe quae plūribus locīs praedāta magnum et incertum terrōrem faceret expedītō exercitū cui ex Britannīs fortissimōs et longā pāce explōrātōs addiderat ad montem Graupium pervēnit quem jam hostis īnsēderat. nam Britannī nihil frāctī pugnae priōris ēventū et ultiōnem aut servitium expectantēs tandemque doctī commūne perīculum concordia prōpulsandum lēgātiōnibus et foederibus omnium cīvitātium vīrēs excīverant. jamque super trīgintā mīlia armātōrum aspiciēbantur et adhūc adfluēbat omnis juventūs et quibus crūda ac viridis senectūs clārī bellō et sua quisque decōra gestantēs cum inter plūrīs ducēs virtūte et genere praestāns nōmine Calgacus apud contractam multitūdinem proelium poscentem in hunc modum locūtus fertur Quotiēns causās bellī et necessitātem nostram intueor magnus mihi animus est hodiernum diem cōnsēnsumque vestrum initium lībertātis tōtī Britanniae fore nam et ūniversī coistis et servitūtīs expertēs et nūllae ultrā terrae ac nē mare quidem sēcūrum inminente nōbīs classe Rōmānā. ita proelium atque arma quae fortibus honesta eadem etiam ignāvīs tūtissima sunt. priōrēs pugnae quibus adversus Rōmānōs varia fortūna certātum est spem ac subsidium in nostrīs manibus habēbant quia nōbilissimī tōtīus Britanniae eōque in ipsīs penetrālibus sitī nec ūlla servientium lītora aspicientēs oculōs quoque ā contāctū dominātiōnis inviolātōs habēbāmus. nōs terrārum ac lībertātis extrēmōs  recessūs ipse ac sinūs fāmae in hunc diem dēfendit nunc terminus Britanniae patet atque omne ignōtum prō magnificō est sed nūlla jam ultrā gēns nihil nisi flūctūs ac saxa et īnfēstiōrēs Rōmānī quōrum superbiam frūstrā per obsequium ac modestiam effugiās. raptōrēs orbis postquam cūncta vastantibus dēfuēre terrae mare scrūtantur sī locuplēs hostis est avārī sī pauper ambitiōsī quōs nōn Oriēns nōn Occidēns satiāverit solī omnium opēs atque inopiam parī adfectū concupīscunt. auferre trucīdāre rapere falsīs nōminibus imperium atque ubi sōlitūdinem faciunt pācem appellant. Līberōs cuique ac propinquōs suōs nātūra cārissimōs esse voluit hī per dīlēctūs alibī servītūrī auferuntur conjugēs sorōrēsque etiam sī hostīlem libīdinem effūgērunt nōmine amīcōrum atque hospitum polluuntur. bona fortūnaeque in tribūtum ager atque annus in frūmentum corpora ipsa ac manūs silvīs ac palūdibus ēmūniendīs inter verbera et contumēliās conteruntur. nāta servitūtī mancipia semel veneunt atque ultrō ā dominīs aluntur Britannia servitūtem suam cotīdiē emit cotīdiē pāscit. ac sīcut in familiā recentissimus quisque servōrum etiam cōnservīs lūdibriō est sīc in hōc orbis terrārum vetere famulātū nōvī nōs et vīlēs in excidium petimur neque enim arva nōbīs aut metalla aut portūs sunt quibus exercendīs reservēmur. virtūs porrō ac ferōcia subjectōrum ingrāta imperantibus et longinquitās ac sēcrētum ipsum quō tūtius eō suspectius.  ita sublāta spē veniae tandem sūmite animum tam quibus salūs quam quibus glōria cārissima est. Brigantēs fēmina duce exūrere colōniam expugnāre castra ac nisi fēlīcitās in socordiam vertisset exuere jugum potuēre nōs integrī et indomitī et in lībertātem nōn in paenitentiam bellātūrī prīmō statim congressū ostendāmus quōs sibi Calēdonia virōs sēposuerit. An eandem Rōmānīs in bellō virtūtem quam in pāce lascīviam adesse crēditis nostrīs illī dissēnsiōnibus ac discordiīs clārī vitia hostium in glōriam exercitūs suī vertunt quem contractum ex dīversissimīs gentibus ut secundae rēs tenent ita adversae dissolvent nisi sī Gallōs et Germānōs et pudet dictū Britannōrum plērōsque licet dominātiōnī aliēnae sanguinem commodent diūtius tamen hostīs quam servōs fide et adfectū tenērī putātis. metus ac terror sunt īnfirma vincla cāritātis quae ubi removēris quī timēre dēsierint ōdisse incipient. omnia victōriae incitāmenta prō nōbīs sunt nūllae Rōmānōs conjugēs accendunt nūllī parentēs fugam exprobrātūrī sunt aut nūlla plērīsque patria aut alia est. paucōs numerō trepidōs ignōrantia caelum ipsum ac mare et silvās ignōta omnia circumspectantīs clausōs quōdam modo ac vīnctōs dī nōbīs trādidērunt. nē terreat vānus aspectūs et aurī fulgor atque argentī quod neque tegit neque vulnerat. in ipsa hostium aciē inveniēmus nostrās manūs adgnōscent Britannī suam causam recordābuntur Gallī priōrem lībertātem tam dēserent illōs cēterī Germānī quam nūper Usipī relīquērunt. nec quicquam ultrā formīdinis vacua castella senum colōniae  inter male parentis et injūstē imperantīs aegra mūnicipia et discordantia. hic dux hic exercitus ibi tribūta et metalla et cēterae servientium poenae quās in aeternum perferre aut statim ulcīscī in hōc campō est. proinde itūrī in aciem et majōrēs vestrōs et posterōs cōgitātē. Excēpēre ōrātiōnem alacrēs ut barbarīs mōrīs fremitū cantūque et clāmōribus dissonīs. jamque agmina et armōrum fulgōrēs audentissimī cujusque prōcursū simul īnstruēbātur aciēs cum Agricola quamquam laetum et vix mūnīmentīs coercitum mīlitem accendendum adhūc ratus ita disseruit septimus annus est commīlitōnēs ex quō virtūte et auspiciīs imperiī Rōmānī fide atque opera vestra Britanniam vīcistis. tot expedītiōnibus tot proeliīs seu fortitūdine adversus hostīs seu patientiā ac labōre paene adversus ipsam rērum nātūram opus fuit neque mē mīlitum neque vōs ducīs paenituit. ergō ēgressī ego veterum lēgātōrum vōs priōrum exercituum terminōs fīnem Britanniae nōn fāma nec rūmōre sed castrīs et armīs tenēmus inventa Britannia et subācta. equidem saepe in agmine cum vōs palūdēs montēsve et flūmina fatīgārent fortissimī cujusque vōcēs audiēbam quandō dabitur hostis quandō in manūs veniet veniunt ē latebrīs suīs extrūsī et vōta virtūsque in apertō omniaque prōna victōribus atque eadem victīs adversa. nam ut superāsse tantum itineris ēvāsisse silvās trānsīsse aestuāria pulchrum ac decōrum in frontem ita fugientibus perīculōsissima quae hodiē prosperrima sunt  neque enim nōbīs aut locōrum eadem nōtitia aut commeātuum eādem abundantiā sed manūs et arma et in hīs omnia. quod ad mē attinet jam prīdem mihi dēcrētum est neque exercitus neque ducis terga tūta esse. proinde et honesta mors turpī vītā potior et incolumitās ac decus eōdem locō sita sunt nec inglōrium fuerit in ipsō terrārum ac nātūrae fīne cecidisse. Sī novae gentēs atque ignōta aciēs cōnstitisset aliōrum exercituum exemplīs vōs hortārer nunc vestra decora recēnsēte vestrōs oculōs interrogāte. hī sunt quōs proximō annō ūnam legiōnem fūrtō noctīs adgressōs clāmōre dēbellāstis hī cēterōrum Britannōrum fugācissimī ideōque tam diū superstitēs. quō modo silvās saltūsque penetrantibus fortissimum quodque animal contrā ruere pavidā et inertiā ipsō agminis sonō pellēbantur sīc ācerrimī Britannōrum jam prīdem cecidērunt reliquus est numerus ignāvōrum et metuentium. quōs quod tandem invēnistis nōn restitērunt sed dēprehēnsī sunt novissimae rēs et extrēmus metus torpōre dēfīxēre aciem in hīs vestīgiīs in quibus pulchram et spectābilem victōriam ederētis. trānsigite cum expedītiōnibus impōnite quīnquāgintā annīs magnum diem adprobātē reī pūblicae numquam exercituī imputārī potuisse aut morās bellī aut causās rebellandī. Et adloquente adhūc Agricola mīlitum ārdor ēminēbat et fīnem ōrātiōnis ingēns alacritās cōnsecūta est statimque ad arma discursum. īnstīnctōs ruentīsque ita disposuit ut peditum auxilia quae octo mīlium erant mediam aciem fir  mārent equitum tria mīlia cornibus adfunderentur. legiōnēs prō vāllō stetēre ingēns victōriae decus citrā Rōmānum sanguinem bellandī et auxilium sī pellerentur. Britannōrum aciēs in speciem simul ac terrōrem ēditiōribus locīs cōnstiterat ita ut prīmum agmen in aequō cēterī per adclīve jugum cōnexī velut īnsurgerent media campī covinnārius eques strepitū ac discursū complēbat. tum Agricola superante hostium multitūdine veritus nē in frontem simul et latera suōrum pugnārētur dīductīs ōrdinibus quamquam porrēctior aciēs futūra erat et arcessendās plērīque legiōnēs admonēbant prōmptior in spem et firmus adversīs dīmissō equō pedēs ante vēxilla cōnstitit. Ac prīmō congressū ēminus certābātur simulque cōnstantia simul artē Britannī ingentibus gladiīs et brevibus caetrīs missilia nostrōrum vītāre vel excutere atque ipsī magnam vim tēlōrum superfundere dōnec Agricola quattuor Batāvōrum cohortīs ac Tungrōrum duās cohortātus est ut rem ad mucrōnēs ac manūs addūcerent quod et ipsīs vetustāte mīlitiae exercitātum et hostibus inhabile parva scūta et ēnormīs gladiōs gerentibus nam Britannōrum gladiī sine mucrōne complexum armōrum et in artō pugnam nōn tolerābant. igitur ut Batāvī miscēre ictūs ferīre umbōnibus ōra fodere et strātīs quī in aequō adstiterant ērigere in collīs aciem coepēre cēterae cohortēs aemulātiōne et impetū cōnīsae proximōs quōsque caedere ac plērīque sēminecēs aut integrī festīnātiōne victōriae relinquēbantur.  interim equitum turmae ut fūgēre covinnāriī peditum sē proeliō miscuēre. et quamquam recentem terrōrem intulerant dēnsīs tamen hostium agminibus et inaequālibus locīs haerēbant minimēque aequa nostrīs jam pugnae faciēs erat cum aegrē clīvō īnstantēs simul equōrum corporibus impellerentur ac saepe vagī currūs exterritī sine rēctōribus equī ut quemque formīdō tulerat trānsversōs aut obviōs incursābant. Et Britannī quī adhūc pugnae expertēs summa collium īnsēderant et paucitātem nostrōrum vacuī spernēbant dēgredī paulātim et circumīre terga vincentium coeperant nī id ipsum veritus Agricolā quattuor equitum ālās ad subita bellī retentās venientibus opposuisset quantōque ferōcius adcucurrerant tantō ācrius pulsōs in fugam disjēcisset. ita cōnsilium Britannōrum in ipsōs versum trānsvectaeque praeceptō dūcis ā fronte pugnantium ālae āversam hostium aciem invāsēre. tum vērō patentibus locīs grande et atrōx spectāculum sequī vulnerāre capere atque eōsdem oblātīs aliīs trucīdāre. jam hostium prout cuique ingenium erat catervae armātōrum pauciōribus terga praestāre quīdam inermēs ultrō ruere ac sē mortī offerre. passim arma et corpora et lacerī artūs et cruenta humus et aliquandō etiam victīs īra virtūsque. nam postquam silvīs adpropinquāvērunt prīmōs sequentium incautōs collēctī et locōrum gnārī circumveniēbant. quod nī frequēns ubīque Agricola validās et expedītās cohortīs indāginis modo et sīcubi artiōra erant partem  equitum dīmissīs equīs simul rāriōrēs silvās equitem persultāre jussisset acceptum aliquod vulnus per nimiam fīdūciam foret. cēterum ubi compositōs firmīs ōrdinibus sequī rūrsus vidēre in fugam versī nōn agminibus ut prius nec alius alium respectantēs rārī et vītābundī in vicem longinqua atque āvia petiēre. fīnis sequendī nox et satietās fuit. caesa hostium ad decem mīlia nostrōrum trecentī sexāgintā cecidēre in quis Aulus Atticus praefectus cohortis juvenīlī ārdōre et ferōciā equī hostibus inlātus. Et nox quidem gaudiō praedaque laeta victōribus Britannī pālantēs mixtō virōrum mulierumque plōrātū trahere vulnerātōs vocāre integrōs dēserere domōs ac per īram ultrō incendēre ēligere latebrās et statim relinquere miscēre in vicem cōnsilia aliquā dein sēparāre aliquandō frangī aspectū pignorum suōrum saepius concitārī. satisque cōnstābat saevisse quōsdam in conjugēs ac līberōs tamquam miserērentur. proximus diēs faciem victōriae lātius aperuit vastum ubīque silentium sēcrētī collēs fūmantia procul tēcta nēmō explōrātōribus obvius. quibus in omnem partem dīmissīs ubi incerta fugae vestīgia neque usquam conglobārī hostis compertum et exācta jam aestāte spargī bellum nequībat in fīnīs Borestōrum exercitum dēdūcit. ibi acceptīs obsidibus praefectō classis circumvehī Britanniam praecipit. datae ad id vīrēs et praecesserat terror. ipse peditem atque equitēs lentō itinere quō novārum gentium animī ipsa trānsitūs morā terrērentur in hībernīs locāvit. et simul classis secunda tempestāte ac fāmā Trucculēnsem portum tenuit unde proximō Britanniae latere praelēctō omnī redierat.  Hunc rērum cursum quamquam nūlla verbōrum jactantia epistulīs Agricolae auctum ut erat Domitiānō mōris fronte laetus pectore ānxius excēpit. inerat cōnscientia dērīsuī fuisse nūper falsum ē Germāniā triumphum ēmptīs per commercia quōrum habitūs et crīnīs in captīvōrum speciem fōrmārentur at nunc vēram magnamque victōriam tot mīlibus hostium caesīs ingentī fāmā celebrārī. id sibi maximē formīdolōsum prīvātī hominis nōmen suprā prīncipem attollī frūstrā studia forī et cīvīlium artium decus in silentium ācta sī mīlitārem glōriam alius occupāret cētera utcumque facilius dissimulārī ducis bonī imperātōriam virtūtem esse. tālibus cūrīs exercitūs quodque saevae cōgitātiōnis indicium erat sēcrētō suō satiātus optimum in praesentiā statuit repōnere odium dōnec impetus fāmae et favor exercitūs languēsceret nam etiam tum Agricola Britanniam obtinēbat. Igitur triumphālia ōrnāmenta et inlūstris statuae honōrem et quidquid prō triumphō datur multō verbōrum honōre cumulāta dēcernī in senātū jubet addīque īnsuper opīniōnem Syriam prōvinciam Agricolae dēstinārī vacuam tum morte Atīlī Rūfī cōnsulāris et majōribus reservātam. crēdidēre plērīque lībertum ex sēcrētiōribus ministeriīs missum ad Agricolam cōdicillōs quibus eī Syria dabātur tulisse cum eō praeceptō ut sī in Britanniā foret trāderentur eumque lībertum in ipsō fretō Ōceanī obvium Agricolae nē appellātō quidem eō ad Domitiānum remeāsse sīve vērum istud sīve ex ingeniō prīncipis fictum ac compositum est. trādiderat interim Agricola successōrī suō prōvinciam quiētam  tūtamque. ac nē notābilis celebritāte et frequentiā occurrentium introitus esset vītātō amīcōrum officiō noctū in urbem noctū in Palātium ita ut praeceptum erat venit exceptusque brevī ōsculō et nūllō sermōne turbae servientium inmixtus est. cēterum utī mīlitāre nōmen grave inter ōtiōsōs aliīs virtūtibus temperāret tranquillitātem atque ōtium penitus hausit cultū modicus sermōne facilis ūnō aut alterō amīcōrum comitātus adeō ut plērīque quibus magnōs virōs per ambitiōnem aestimāre mōs est vīsō aspectōque Agricolā quaererent fāmam paucī interpretārentur. Crēbrō per eōs diēs apud Domitiānum absēns accūsātus absēns absolūtus est. causa perīculī nōn crīmen ūllum aut querēlā laesī cujusquam sed īnfēnsus virtūtibus prīnceps et glōria virī ac pessimum inimīcōrum genus laudantēs. et ea īnsecūta sunt reī pūblicae tempora quae silērī Agricolam nōn sinerent tot exercitūs in Moesiā Dāciāque et Germāniā et Pannoniā temeritāte aut per ignāviam ducum āmissī tot mīlitārēs virī cum tot cohortibus expugnātī et captī nec jam dē līmite imperiī et rīpā sed dē hībernīs legiōnum et possessiōne dubitātum. ita cum damna damnīs continuārentur atque omnis annus fūneribus et clādibus īnsignīrētur poscēbātur ōre vulgī dux Agricolā comparantibus cūnctīs vigōrem cōnstantiam et expertum bellīs animum cum inertiā et formīdine aliōrum. quibus sermōnibus satis cōnstat Domitiānī quoque aurīs verberātās dum optimus quisque lībertōrum amōre et fide pessimī malignitāte et līvōre prōnum dēteriōribus prīncipem extimulābant. sīc Agricola simul suīs virtūtibus simul vitiīs aliōrum in ipsam glōriam praeceps agēbātur.  Aderat jam annus quō prōcōnsulātum Āfricae et Asiae sortīrētur et occīsō Cīvicā nūper nec Agricolae cōnsilium dēerat nec Domitiānō exemplum. accessēre quīdam cōgitātiōnum prīncipis perītī quī itūrusne esset in prōvinciam ultrō Agricolam interrogārent. ac prīmō occultius quiētem et ōtium laudāre mox operam suam in adprobandā excūsātiōne offerre postrēmō nōn jam obscūrī suādentēs simul terrentēsque pertrāxēre ad Domitiānum. quī parātus simulātiōne in adrogantiam compositus et audiit precēs excūsantis et cum adnuisset agī sibi grātiās passus est nec ērubuit beneficiī invidia. salārium tamen prōcōnsulāre solitum offerrī et quibusdam ā sē ipsō concessum Agricolae nōn dedit sīve offēnsus nōn petītum sīve ex cōnscientiā nē quod vetuerat vidērētur ēmissē. proprium hūmānī ingeniī est ōdisse quem laeserīs Domitiānī vērō nātūra praeceps in īram et quō obscūrior eō inrevocābilior moderātiōne tamen prūdentiaque Agricolae lēniēbātur quia nōn contumācia neque inānī jactātiōne lībertātis fāmam fātumque prōvocābat. sciant quibus mōrīs est inlicita mīrārī posse etiam sub malīs prīncipibus magnōs virōs esse obsequiumque ac modestiam sī industria ac vigor adsint eō laudīs excēdere quō plērīque per abrupta sed in nūllum reī pūblicae ūsum nisi ambitiōsā morte inclāruērunt. Fīnis vītae ejus nōbīs lūctuōsus amicīs trīstīs extrāneīs etiam ignōtīsque nōn sine cūrā fuit. vulgus quoque et hīc aliud agēns populus et ventitāvēre ad domum et per fora  et circulōs locūtī sunt nec quisquam audīta morte Agricolae aut laetātus est aut statim oblītus. augēbat miserātiōnem cōnstāns rūmor venēnō interceptum nōbīs nihil compertī ut adfirmāre ausim. cēterum per omnem valētūdinem ejus crēbrius quam ex mōre prīncipātūs per nūntiōs vīsentīs et lībertōrum prīmī et medicōrum intimī vēnēre sīve cūra illud sīve inquīsītiō erat. suprēmō quidem diē mōmenta ipsa dēficientīs per dispositōs cursōrēs nūntiāta cōnstābat nūllō crēdente sīc adcelerārī quae trīstis audīret. speciem tamen dolōris animī vultū prae sē tulit sēcūrus jam odiī et quī facilius dissimulāret gaudium quam metum. satis cōnstābat lectō testāmentō Agricolae quō cohērēdem optimae uxōrī et piissimae fīliae Domitiānum scrīpsit laetātum eum velut honōre jūdiciōque. tam caeca et corrupta mēns adsiduīs adūlātiōnibus erat ut nescīret ā bonō patre nōn scrībī hērēdem nisi malum prīncipem. Nātus erat Agricola Gāiō Caesare tertium cōnsule īdibus Iuniīs excessit quārtō et quīnquāgēsimō annō decimum kalendās Septembris Collēgā Prīscinōque cōnsulibus. quod sī habitum quoque ejus posterī nōscere velint decentior quam sublīmior fuit nihil impetus in vultū grātiā ōris supererat. bonum virum facile crēderēs magnum libenter. et ipse quidem quamquam mediō in spatiō integrae aetātis ēreptus quantum ad glōriam longissimum aevum perēgit. quippe et vēra bona quae in virtūtibus sita sunt implēverat et cōnsulārī ac triumphālibus ōrnāmentīs praeditō quid aliud adstruere fortūna poterat opibus nimiīs nōn gaudēbat  speciōsae nōn contigerant. fīlia atque uxōre superstitibus potest vidērī etiam beātus incolumī dignitāte flōrente fāmā salvīs adfīnitātibus et amīcitiīs futūra effūgisse. nam sīcut eī nōn licuit dūrāre in hanc beātissimī saeculī lūcem ac prīncipem Trajānum vidēre quod auguriō vōtīsque apud nostrās aurīs ōminābātur ita festīnātae mortis grande sōlācium tulit ēvāsisse postrēmum illud tempus quō Domitiānus nōn jam per intervālla ac spīrāmenta temporum sed continuō et velut ūnō ictū rem pūblicam exhausit. Nōn vīdit Agricola obsessam cūriam et clausum armīs senātum et eādem strāge tot cōnsulārium caedēs tot nōbilissimārum fēminārum exilia et fugās. ūna adhūc victōria Cārus Mettius cēnsēbātur et intrā Albānam arcem sententia Messālīnī strepēbat et Massā Baebius jam tum reus erat mox nostrae dūxēre Helvidium in carcerem manūs nōs Mauricī Rūsticīque vīsus foedāvit nōs innocentī sanguine Seneciō perfūdit. Nerō tamen subtrāxit oculōs suōs jussitque scelera nōn spectāvit praecipua sub Domitiānō miseriārum pars erat vidēre et aspicī cum suspīria nostra subscrīberentur cum dēnotandīs tot hominum pallōribus sufficeret saevus ille vultus et rubor quō sē contrā pudōrem mūniēbat. Tū vērō fēlīx Agricola nōn vītae tantum clāritāte sed  etiam opportūnitāte mortis. ut perhibent quī interfuēre novissimīs sermōnibus tuīs cōnstāns et libēns fātum excēpistī tamquam prō virīlī portiōne innocentiam prīncipī dōnārēs. sed mihi fīliaeque ejus praeter acerbitātem parentis ēreptī auget maestitiam quod adsidēre valētūdinī fovēre dēficientem satiārī vultū complexūque nōn contigit. excēpissēmus certē mandāta vōcēsque quās penitus animō fīgerēmus. noster hic dolor nostrum vulnus nōbīs tam longae absentiae condiciōne ante quadriennium āmissus est. omnia sine dubiō optimē parentum adsidente amantissima uxōre superfuēre honōrī tuō pauciōribus tamen lacrimīs complōrātūs es et novissima in lūce dēsīderāvēre aliquid oculī tuī. Sī quis piōrum manibus locus sī ut sapientibus placet nōn cum corpore extinguuntur magnae animae placidē quiescās nōsque domum tuam ab īnfirmō dēsīderiō et muliebribus lāmentīs ad contemplātiōnem virtūtum tuārum vōcēs quās neque lūgērī neque plangī fās est. admīrātiōne tē potius et immortālibus laudibus et sī nātūra suppeditet similitūdine cōlāmus is vērus honōs ea conjūnctissimī cujusque pietās. id fīliae quoque uxōrīque praecēperim sīc patris sīc marītī memoriam venerārī ut omnia facta dictaque ejus sēcum revolvant fōrmamque ac figūram animī magis quam corporis complectantur nōn quia intercēdendum putem imāginibus quae marmore aut āere fingun  tur sed ut vultus hominum ita simulācra vultūs imbēcilla ac mortālia sunt fōrma mentis aeterna quam tenēre et exprimere nōn per aliēnam māteriam et artem sed tuīs ipse mōribus possīs. quidquid ex Agricolā amāvimus quidquid mīrātī sumus manet mānsūrumque est in animīs hominum in aeternitāte temporum fāma rērum nam multōs veterum velut inglōriōs et ignōbilīs oblīviō obruit Agricola posteritātī nārrātūs et trāditūs superstes erit. 