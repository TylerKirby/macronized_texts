 PANEGYRICVS PLĪNĪ SECVNDĪ DICTVS TRAJĀNŌ IMP. Bene ac sapienter patrēs cōnscrīptī majōrēs īnstituērunt ut rērum agendārum ita dīcendī initium ā precātiōnibus capere quod nihil rīte nihil prōvidenter hominēs sine deōrum immortālium ope cōnsiliō honōre auspicārentur. Quī mōs cui potius quam cōnsulī aut quandō magis ūsūrpandus colendusque est quam cum imperiō senātūs auctōritāte reī pūblicae ad agendās optimō prīncipī grātiās excitāmur Quod enim praestābilius est aut pulchrius mūnus deōrum quam castus et sānctus et dīs simillimus prīnceps Ac sī adhūc dubium fuisset forte cāsūque rēctōrēs terrīs an aliquō nūmine darentur prīncipem tamen nostrum liquēret dīvīnitus cōnstitūtum. Nōn enim occultā potestāte fātōrum sed ab Jove ipsō cōram ac palam repertus ēlēctus est quippe inter ārās et altāria eōdemque locī quem deus ille tam manifēstus ac praesēns quam caelum ac sīdera īnsēdit. Quō magis aptum piumque est tē Juppiter optimē anteā conditōrem nunc cōnservātōrem imperiī nostrī precārī ut mihi digna cōnsule digna senātū digna prīncipe contingat ōrātiō utque omnibus quae dicentur ā mē lībertās fidēs vēritās cōnstet tantumque ā speciē adūlātiōnis absit grātiārum āctiō mea quantum abest ā necessitāte. Equidem nōn cōnsulī modo sed omnibus cīvibus ēnitendum reor nē quid dē prīncipe nostrō ita dīcant ut īdem illud dē aliō dīcī potuisse videātur. Quārē abeant ac recēdant vōcēs illae quās metus exprimēbat. Nihil quāle ante dicāmus nihil enim quāle anteā patimur nec eadem dē prīncipe palam quae prius praedīcēmus neque enim eādem sēcrētō quae prius  loquimur. Discernātur ōrātiōnibus nostrīs dīversitās temporum et ex ipsō genere grātiārum agendārum intellegātur cui quandō sint actae. Nusquam ut deō nusquam ut nūminī blandiāmur nōn enim dē tyrannō sed dē cīve nōn dē dominō sed dē parente loquimur. Vnum ille sē ex nobiset hoc magis excellit atque ēminet quod ūnum ex nōbīs putat nec minus hominem sē quam hominibus praeesse meminit. Intellegāmus ergō bona nostra dignōsque nōs illīs ūsū probēmus atque identidem cōgitēmus quam sit indignum sī majus prīncipibus praestēmus obsequium quī servitūte cīvium quam quī lībertāte laetantur. Et populus quidem Rōmānus dīlēctum prīncipum servat quantōque paulō ante concentū fōrmōsum alium hunc fortissimum personat quibusque aliquandō clāmōribus gestum alterīus et vōcem hujus pietātem abstinentiam mānsuētūdinem laudat. Quid nōs ipsī Dīvīnitātem prīncipis nostrī an hūmānitātem temperantiam facilitātem ut amor et gaudium tulit celebrāre ūniversī solēmus Jam quid tam cīvīle tam senātōrium quam illud additum ā nōbīs Optimī cognōmen quod pecūliāre hujus et proprium adrogantiā priōrum prīncipum fēcit. Enimvērō quam commūne quam ex aequō quod fēlīcēs nōs fēlīcem illum praedicāmus alternīsque vōtīs Haec faciat haec audiat quasi nōn dicturī nisi fēcerit comprecāmur Ad quās ille vōcēs lacrimīs etiam ac multō pudōre suffunditur agnōscit enim sentitque sibi nōn prīncipī dīcī. Igitur quod temperāmentum omnēs in illō subitō pietātis calōre servāmus hoc singulī quoque meditātīque teneāmus sciāmusque nūllum esse neque sincērius neque acceptius genus grātiārum quam quod illās acclāmātiōnēs aemulēmur  quae fingendī nōn habent tempus. Quantum ad mē pertinet labōrābō ut ōrātiōnem meam ad modestiam prīncipis moderātiōnemque submittam nec minus cōnsīderābō quid aurēs ejus patī possint quam quid virtūtibus dēbeātur. Magna et inūsitāta prīncipis glōria cui grātiās āctūrus nōn tam vereor nē mē in laudibus suīs parcum quam nē nimium putet. Haec mē cūra haec difficultās sōla circumstat nam merentī grātiās agere facile est patrēs cōnscrīptī. Nōn enim perīculum est nē cum loquar dē hūmānitāte exprobrārī sibi superbiam crēdat cum dē frūgālitāte luxuriam cum dē clēmentiā crūdēlitātem cum dē līberālitāte avāritiam cum dē benignitāte līvōrem cum dē continentiā libīdinem cum dē labōre inertiam cum dē fortitūdine timōrem. Ac nē illud quidem vereor nē grātus ingrātusve videar prout satis aut parum dīxerō. Animadvertō enim etiam deōs ipsōs nōn tam accūrātīs adōrantium precibus quam innocentiā et sānctitāte laetārī grātiōremque exīstimārī quī dēlūbrīs eōrum pūram castamque mentem quam quī meditātum carmen intulerit. Sed pārendum est senātus cōnsultō quod ex ūtilitāte pūblicā placuit ut cōnsulis vōce sub titulō grātiārum agendārum bonī prīncipēs quae facerent recognōscerent malī quae facere dēbērent. Id nunc eō magis sollemne ac necessārium est quod parēns noster prīvātās grātiārum āctiōnēs cohibet et comprimit intercessūrus etiam pūblicīs sī permitteret sibi vetāre quod senātus jubēret. Vtrumque Caesar Auguste moderāte et quod alibī tibi grātiās agī nōn sinis et quod hīc sinis. Nōn enim ā tē ipsō tibi honor iste sed ab agentibus habētur cēdis adfectibus nostrīs nec nōbīs mūnera tua praedicāre sed audīre tibi necesse est. Saepe ego mēcum patrēs cōnscrīptī tacitus agitāvī quālem quantumque esse oportēret cujus diciōne nūtūque maria terrae pāx bella regerentur cum intereā fingentī fōrmantīque  mihi prīncipem quem aequātā dīs immortālibus potestās decēret numquam vōtō saltem concipere succurrit similem huic quem vidēmus. Ēnituit aliquis in bellō sed obsolēvit in pāce alium togā sed nōn et arma honestārunt reverentiam ille terrōre alius amōrem humilitātē captāvit ille quaesītam domī glōriam in pūblicō hic in pūblicō partam domī perdidit postrēmō adhūc nēmō exstitit cujus virtūtēs nūllō vitiōrum cōnfīniō laederentur. At prīncipī nostrō quanta concordia quantusque concentus omnium laudum omnisque glōriae contigit Vt nihil sevēritātī ejus hilaritāte nihil gravitātī simplicitāte nihil majestātī hūmānitāte dētrahitur Jam firmitās jam prōcēritās corporis jam honor capitis et dignitās ōris ad hōc aetātis indēflexa mātūritās nec sine quōdam mūnere deum festīnātīs senectūtīs īnsignibus ad augendam majestātem ōrnāta caesariēs nōnne longē lātēque prīncipem ostentant Tālem esse oportuit quem nōn bella cīvīlia nec armīs oppressa rēs pūblica sed pāx et adoptiō et tandem exōrātā terrīs nūmina dedissent. An fās erat nihil differre inter imperātōrem quem hominēs et quem dī fēcissent quōrum quidem in tē Caesar Auguste jūdicium et favor tunc statim cum ad exercitum proficīscerēris et quidem inūsitātō ōmine ēnōtuit. Nam cēterōs prīncipēs aut largus cruor hostiārum aut sinister volātūs āvium cōnsulentibus nūntiāvit tibi ascendentī dē mōre Capitōlium quamquam nōn id agentium cīvium clāmor ut jam prīncipī occurrit siquidem omnis turba quae līmen īnsēderat ad ingressum tuum foribus reclūsīs illa quidem ut tunc arbitrābātur deum cēterum ut docuit ēventus tē cōnsalūtāvit imperātōrem. Nec aliter ā cūnctīs ōmen acceptum est. Nam ipse intellegere nōlēbās recūsābās enim imperāre recūsābās quod erat bene imperātūrī. Igitur cōgendus  fuistī. Cōgī porrō nōn poterās nisi perīculō patriae et nūtātiōne reī pūblicae obstinātum enim tibi nōn suscipere imperium nisi servandum fuisset. Quārē ego illum ipsum furōrem mōtumque castrēnsem reor exstitisse quia magnā vī magnōque terrōre modestia tua vincenda erat ac sīcut maris caelīque temperiem turbinēs tempestātēsque commendant ita ad augendam pācis tuae grātiam illum tumultum praecessisse crēdiderim. Habet hās vicēs condiciō mortālium ut adversa ex secundīs ex adversīs secundā nāscantur. Occultat utrōrumque sēmina deus et plērumque bonōrum malōrumque causae sub dīversa speciē latent. Magnum quidem illud saeculō dēdecus magnum reī pūblicae vulnus impressum est imperātor et parēns generis hūmānī obsessus captus inclūsus ablāta mītissimō senī servandōrum hominum potestās ēreptumque prīncipī illud in prīncipātū beātissimum quod nihil cōgitur. Sī tamen haec sōla erat ratiō quae tē pūblicae salūtis gubernāculīs admovēret prope est ut exclāmem tantī fuisse. Corrupta est disciplīna castrōrum ut tū corrēctor ēmendātorque contingerēs inductum pessimum exemplum ut optimum oppōnerētur postrēmō coāctus prīnceps quōs nōlēbat occīdere ut daret prīncipem quī cōgī nōn posset. Ōlim tū quidem adoptārī merēbāre sed nescīssēmus quantum tibi dēbēret imperium sī ante adoptātus essēs. Exspectātum est tempus quō liquēret nōn tam accēpisse tē beneficium quam dedisse. Cōnfugit in sinum tuum concussa rēs pūblica ruēnsque imperium super imperātōrem imperātōris tibi vōce dēlātum est. Implōrātus adoptiōne et accītus es ut ōlim ducēs magnī ā peregrīnīs externīsque bellīs ad opem patriae ferendam revocārī solēbant. Ita fīlius ac parēns ūnō eōdemque mōmentō rem maximam invicem praestitistis ille tibi imperium dēdit tū  illī reddidistī. Sōlus ergō ad hōc aevī prō mūnere tantō pariā accipiendō fēcistī immō ultrā dantem obligāstī commūnicātō enim imperiō sollicitior tū ille sēcūrior factus est. Ō novum atque inaudītum ad prīncipātum iter Nōn tē propria cupiditās proprius metus sed aliēna ūtilitās aliēnus timor prīncipem fēcit. Videāris licet quod est amplissimum inter hominēs cōnsecūtus fēlīcius tamen erat illud quod relīquistī sub bonō prīncipe prīvātus esse dēsistī. Adsūmptus es in labōrum cūrārumque cōnsortium nec tē prōspera et laeta statiōnis istīus sed aspera et dūra ad capessendam eam compulērunt suscēpistī imperium postquam alium susceptī paenitēbat. Nūlla adoptātī cum eō quī adoptābat cognātiō nūlla necessitūdō nisi quod uterque optimus erat dignusque alter ēligī alter ēligere. Itaque adoptātus es nōn ut prius alius atque alius in grātiam uxōris. Adscīvit enim tē fīlium nōn vitricus sed prīnceps eōdemque animō dīvus Nerva pater tuus factus est quō erat omnium. Nec decet aliter fīlium adsūmī sī adsūmātur ā prīncipe. An senātum populumque Rōmānum exercitūs prōvinciās sociōs trānsmissūrus ūnī successōrem ē sinū uxōris accipiās summaeque potestātis hērēdem tantum intrā domum tuam quaerās Nōn tōtam per cīvitātem circumferās oculōs et hunc tibi proximum hunc conjūnctissimum exīstimēs quem optimum quem dīs simillimum invēnerīs Imperātūrus omnibus ēligī dēbet ex omnibus nōn enim servolīs tuīs dominum ut possīs esse contentus quasi necessāriō hērēde sed prīncipem cīvibus datūrus et imperātōrem superbum istud et rēgium nisi adoptēs eum quem cōnstet imperātūrum fuisse etiamsī nōn  adoptāssēs. Fēcit hoc Nerva nihil interesse arbitrātus genuerīs an ēlēgēris sī perinde sine jūdiciō adoptentur libērī ac nāscuntur nisi quod tamen aequiōre animō ferunt hominēs quem prīnceps parum fēlīciter genuit quam quem male ēlēgit. Sēdulō ergō vītāvit hunc cāsum nec modo jūdicium hominum sed deōrum etiam in cōnsilium adsūmpsit. Itaque nōn in cubiculō sed in templō nec ante geniālem torum sed ante pulvīnar Jovis optimī maximī adoptiō perācta est quā tandem nōn servitūs nostra sed lībertās et salūs et sēcūritās fundābātur. Sibi enim glōriam illam dī vindicāvērunt hōrum opus hōrum illud imperium. Nerva tantum minister fuit utque adoptāret tam pāruit quam tū quī adoptābāris. Adlāta erat ex Pannoniā laureā id agentibus dīs ut invictī imperātōris exortum victōriae īnsigne decorāret. Hanc imperātor Nerva in gremiō Jovis collocārat cum repente solitō major augustiorque advocātā contiōne hominum deōrumque tē fīlium sibi hoc est ūnicum auxilium fessīs rēbus adsūmpsit. Inde quasi dēpositī imperiī quā sēcūritāte quā glōriā laetus nam quantulum refert dēpōnās an partiāris imperium nisi quod difficilius hoc est nōn secus ac praesentī tibi innīxus tuīs umerīs sē patriamque sustentāns tua juventa tuō rōbore inualuit. Statim cōnsēdit omnis tumultus. Nōn adoptiōnis opus istud sed adoptātī fuit atque adeō temere fēcerat Nerva sī adoptāsset alium. Oblītīne sumus ut nūper post adoptiōnem  nōn dēsierit sēditiō sed coeperit Inrītāmentum istud īrārum et fax tumultūs fuisset nisi incīdisset in tē. An dubium est ut dare posset imperium imperātor quī reverentiam āmīserat auctōritāte ejus effectum cui dabātur Simul fīlius simul Caesar mox imperātor et cōnsors tribūnīciae potestātis et omnia pariter et statim factus es quae proximē parēns vērus tantum in alterum fīlium contulit. Magnum hoc tuae moderātiōnis indicium quod nōn sōlum successor imperiī sed particeps etiam sociusque placuistī. Nam successor etiamsī nolīs habendus est nōn est habendus socius nisi vēlīs. Crēdentne posterī patriciō et cōnsulārī et triumphālī patre genitum cum fortissimum amplissimum amantissimum suī exercitum regeret imperātōrem nōn ab exercitū factum eīdem cum Germāniae praesidēret Germānicī nōmen hinc missum nihil ipsum ut imperātor fieret agitāsse nihil fēcisse nisi quod meruit et pāruit Pāruistī enim Caesar et ad prīncipātum obsequiō pervēnistī nihilque magis ā tē subjectī animō factum est quam quod imperāre coepistī jam Caesar jam imperātor jam Germānicus absēns et ignārus et post tanta nōmina quantum ad tē pertinet prīvātus. Magnum vidērētur sī dīcerem Nescīstī tē imperātōrem futūrum erās imperātor et esse tē nesciēbās. Vt vērō ad tē fortūnae tuae nūntius venit mālēbās quidem hoc esse quod fuerās sed nōn erat līberum. An nōn obsequerēris prīncipī cīvis lēgātus imperātōrī fīlius patrī Vbī deinde disciplīna ubi mōs ā majōribus trāditus quodcumque imperātor mūnus injungeret aequō animō parātōque subeundī Quid enim sī prōvinciās ex prōvinciīs ex bellīs bella mandāret Appāret eōdem illō utī jūre cum ad imperium revocet quō sit ūsus cum ad exercitum mīserit nihilque interesse īre lēgātum an redīre prīncipem jubeat nisi quod major sit obsequiī glōria in eō quod quis minus velit.  Augēbat auctōritātem jubentīs in summum discrīmen auctōritās ejus adducta utque magis pārendum imperantī putārēs efficiēbātur eō quod ab aliīs minus pārēbātur. Ad hoc audiēbās senātūs populīque cōnsēnsum nōn ūnīus Nervae jūdicium illud illa ēlēctiō fuit. Nam quī ubīque sunt hominēs hoc īdem vōtīs expetēbant ille tantum jūre prīncipis occupāvit prīmusque fēcit quod factūrī omnēs erant. Nec hercule tantō opere cūnctīs factum placēret nisi placuisset ante quam fieret. At quō dī bonī temperāmentō potestātem tuam fortūnamque moderātus es Imperātor tū titulīs et imāginibus et signīs cēterum modestia labōre vigilantia dux et lēgātus et mīles cum jam tua vēxilla tuās aquilās magnō gradū anteīrēs neque aliud tibi ex illā adoptiōne quam fīliī pietātem fīliī obsequium adsererēs longamque huic nōminī aetātem longam glōriam precārēre. Jam tē prōvidentia deōrum prīmum in locum prōvēxerat tū adhūc in secundō resistere atque etiam senēscere optābās prīvātus tibi vidēbāris quam diū imperātor et alius esset. Audīta sunt tua vōta sed in quantum optimō illī et sānctissimō senī ūtile fuit quem dī ideō caelō vindicāvērunt nē quid post illud dīvīnum et immortāle factum mortāle faceret dēbērī quippe maximō operī hanc venerātiōnem ut novissimum esset auctōremque ejus statim cōnsecrandum ut quandōque inter posterōs quaererētur an illud jam deus fēcisset. Ita ille nūllō magis nōmine pūblicus parēns quam quia tuus. Ingēns glōria ingēnsque fāma cum abundē expertus esset quam bene umerīs tuīs sedēret imperium tibi terrās tē terrīs relīquit eō ipsō cārus omnibus ac dēsīderandus quod prōspexerat nē dēsīderārētur.  Quem tū lacrimīs prīmum ita ut fīlium decuit mox templīs honestāstī nōn imitātus illōs quī hoc idem sed aliā mente fēcērunt. Dicāvit caelō Tiberius Augustum sed ut majestātis crīmen indūceret Claudium Nerō sed ut irrīdēret Vespasiānum Titus Domitiānus Titum sed ille ut deī fīlius hic ut frāter vidērētur. Tū sīderibus patrem intulistī nōn ad metum cīvium nōn in contumēliam nūminum nōn in honōrem tuum sed quia deum crēdis. Minus hoc est cum fit ab iīs quī et sēsē deōs putant. Sed licet illum ārīs pulvīnāribus flāmine cōlās nōn aliō magis tamen deum et facīs et probās quam quod ipse tālis es. In prīncipe enim quī ēlēctō successōre fātō concessit ūna itemque certissima dīvīnitātis fidēs est bonus successor. Num ergō tibi ex immortālitāte patris aliquid adrogantiae accessit Num hōs proximōs dīvīnitāte parentum dēsidēs ac superbōs potius quam illōs veterēs et antīquōs aemulēris quī hoc ipsum imperium    quam imperātor cujus pulsī fugātīque nōn aliud majus habēbātur indicium quam sī triumphāret. Ergō sustulerant animōs et jugum excusserant nec jam nōbīscum dē suā lībertāte sed dē nostrā servitūte certābant ac nē indūtiās quidem nisi aequīs condiciōnibus inībant lēgēsque ut acciperent dabant. At nunc rediit omnibus terror et metus et vōtum imperāta faciendī. Vident enim Rōmānum ducem ūnum ex illīs veteribus et prīscīs quibus imperātōrium nōmen addēbant contēctī caedibus campī et īnfectā victōriīs maria. Accipimus obsidēs ergō nōn emimus nec ingentibus damnīs immēnsīsque mūneribus pacīscimur ut vīcerīmus. Rogant supplicant largīmur negāmus utrumque ex imperiī majestāte. Agunt grātiās quī impetrāvērunt nōn audent querī quibus negātum est.  An audeant quī sciant tē adsēdisse ferōcissimīs populīs eō ipsō tempore quod amīcissimum illīs difficillimum nōbīs cum Danubius rīpās gelū jungit dūrātusque glaciē ingentia tergō bella trānsportat cum ferae gentēs nōn tēlīs magis quam suō caelō suō sīdere armantur Sed ubi in proximō tū nōn secus ac sī mūtātae temporum vicēs essent illī quidem latibulīs suīs clausī tenēbantur nostra agmina percursāre rīpās et aliēna occāsiōne sī permitterēs utī ultrōque hiemem suam barbarīs īnferre gaudēbant. Haec tibi apud hostēs venerātiō. Quid apud mīlitēs quam admīrātiōnem quemadmodum comparāstī cum tēcum inediam tēcum sitim ferrent cum in illā meditātiōne campestrī mīlitāribus turmīs imperātōrium pulverem sūdōremque miscērēs nihil ā cēterīs nisi rōbore ac praestantiā differēns līberō Mārte nunc cōminus tēla vibrārēs nunc vibrāta susciperēs alacer virtūte mīlitum et laetus quotiēns aut cassidī tuae aut clipeō gravior ictus incīderet laudābās quippe ferientēs hortābārisque ut audērent et audēbant jam cum spectātor moderātorque ineuntium certāmina virōrum arma compōnerēs tēla temptārēs ac sī quod dūrius accipientī vidērētur ipse lībrārēs. Quid cum sōlācium fessīs aegrīs opem ferrēs Nōn tibi moris tua inīre tentōria nisi commīlitōnum ante lūstrāssēs nec requiem corporī nisi post omnēs dare. Hāc mihi admīrātiōne dignus imperātor vix vidērētur sī inter Fābriciōs et Scīpiōnēs et Camillōs tālīs esset tunc enim illum imitātiōnis ārdor semperque melior aliquis accenderet. Postquam vērō studium armōrum ā manibus ad oculōs ad voluptātem ā labōre trānslātum est postquam exercitātiōnibus  nostrīs nōn veterānōrum aliquis cui decus mūrālis aut cīvica sed Graeculus magister adsistit quam magnum est ūnum ex omnibus patriō mōre patriā virtūte laetārī et sine aemulō ac sine exemplō sēcum certāre sēcum contendere ac sīcut imperet sōlus sōlum ita esse quī dēbeat imperāre Nōn incūnābula haec tibi Caesar et rudīmenta cum puer admodum Parthicā laurō glōriam patris augērēs nōmenque Germānicī jam tum merērēre cum ferōciam superbiamque Parthōrum ex proximō audītus magnō terrōre cohibērēs Rhēnumque et Euphrāten admīrātiōnis tuae societāte conjungerēs cum orbem terrārum nōn pedibus magis quam laudibus peragrārēs apud eōs semper major et clārior quibus posteā contigissēs Et necdum imperātor necdum deī fīlius erās. Germāniam Hispāniamque cum plūrimae gentēs ac prope īnfīnīta vastitās interjacentis sōlī tum Pȳrēnaeus Alpēs immēnsīque aliī montēs nisi hīs compārentur mūniunt dirimuntque. Per hōc omne spatium cum legiōnēs dūcerēs seu potius tanta vēlōcitās erat raperēs nōn vehiculum umquam nōn equum respexistī. Levis hic nōn subsidium itineris sed decus et cum subsequēbātur ut cujus tibi nūllus ūsus nisi cum diē statīvōrum proximum campum alacritāte discursus pulvere attollerēs. Initium labōris mīrer an fīnem Multum est quod persevērāstī plūs tamen quod nōn timuistī nē persevērāre nōn possēs. Nec dubitō quīn ille quī tē inter ipsā Germāniae bella ab Hispāniā usque ut validissimum praesidium excīverat iners ipse aliēnīsque virtūtibus tunc  quoque invidus imperātor cum ope eārum indigēret tantam admīrātiōnem tuī nōn sine quōdam timōre concēperit quantam ille genitus Jove post saevōs labōrēs dūraque imperia rēgī suō indomitus semper indēfessusque referēbat cum aliīs super aliās expedītiōnibus itinere illō dignus invenīrēris. Tribūnus vērō disjūnctissimās terrās tenēris adhūc annīs virī firmitāte lūstrāstī jam tunc praemonente fortūnā ut diū penitusque perdiscerēs quae mox praecipere dēbērēs. Neque enim prōspexisse castra brevemque mīlitiam quasi trānsīsse contentus ita ēgistī tribūnum ut esse dux statim possēs nihilque discendum habērēs tempore docendī cognōvistī per stīpendia decem mōrēs gentium regiōnum situs opportūnitātēs locōrum et dīversam aquārum caelīque temperiem ut patriōs fontēs patriumque sīdus ferre cōnsuēstī. Quotiēns equōs quotiēns ēmerita arma mūtāstī Veniet ergō tempus quō posterī vīsēre vīsendumque trādere minōribus suīs gestient quis sūdōrēs tuōs hauserit campus quae refectiōnēs tuās arborēs quae somnum saxa praetēxerint quod dēnique tēctum magnus hospes implēverīs ut tunc ipsī tibi ingentium ducum sacra vestīgia īsdem in locīs mōnstrābantur. Vērum haec ōlim in praesentiā quidem quisquis paulō vetustior mīles hic tē commīlitōne cēnsētur. Quotus enim quisque cujus tū nōn ante commīlitō quam imperātor Indē est quod prope omnēs nōmine adpellās quod singulōrum fortia facta commemorās nec habent adnumeranda tibi prō rē pūblicā vulnerā quibus statim laudātor et testis contigistī. Sed tantō magis praedicanda est moderātiō tua quod innūtrītus bellicīs laudibus pācem amās nec quia vel pater tibi triumphālis vel adoptiōnis tuae diē dicātā Capitōlīnō Jovī laurus idcircō ex occāsiōne omnī quaeris triumphōs. Nōn timēs bella nec prōvocās. Magnum est imperātor  Auguste magnum est stāre in Danubīī rīpa sī trānseās certum triumphī nec dēcertāre cupere cum recūsantibus quōrum alterum fortitūdine alterum moderātiōne efficitur. Nam ut ipse nōlīs pugnāre moderātiō fortitūdō tua praestat ut neque hostēs tuī velint. Accipiet ergō aliquandō Capitōlium nōn mīmicōs currūs nec falsae simulācra victōriae sed imperātōrem vēram ac solidam glōriam reportantem pācem tranquillitātem et tam cōnfessa hostium obsequia ut vincendus nēmō fuerit. Pulchrius hoc omnibus triumphīs neque enim umquam nisi ex contemptū imperiī nostrī factum est ut vincerēmus. Quodsī quis barbarus rēx eō īnsolentiae furōrisque prōcesserit ut īram tuam indignātiōnemque mereātur nē ille sīve interfūsō marī seu flūminibus immēnsīs seu praecipitī monte dēfenditur omnia haec tam prōna tamque cēdentia virtūtibus tuīs sentiet ut subsēdisse montēs flūmina exāruisse interceptum mare inlātāsque sibi nōn classēs nostrās sed terrās ipsās arbitrētur. Videōriam cernere nōn spoliīs prōvinciārum et extortō sociīs aurō sed hostīlibus armīs captōrumque rēgum catēnīs triumphum gravem videor ingentia ducum nōmina nec indecōra nōminibus corpora nōscitāre videor intuērī immānibus ausīs barbarōrum onusta fercula et sua quemque facta vīnctīs manibus sequentem mox ipsum tē sublīmem īnstantemque currū domitārum gentium tergō ante currum autem clipeōs quōs ipse perfoderis. Nec tibi opīma dēfuerint sī quis rēgum venīre in manūs audeat nec modo tēlōrum tuōrum sed oculōrum etiam minārumque conjectum tōtō campō tōtōque exercitū oppositō perhorrēscat. Meruistī proximā moderātiōne ut quandōque tē vel īnferre vel prōpulsāre bellum  coēgerit imperī dignitās nōn ideō vīcisse videāris ut triumphārēs sed triumphāre quia vīcerīs. Aliud ex aliō mihi occurrit. Quam speciōsum est enim quod disciplīnam castrōrum lāpsam exstīnctam refōvistī dēpulsō priōris saeculī malō inertiā et contumāciā et dēdignātiōne pārendī Tūtum est reverentiam tūtum cāritātem merērī nec ducum quisquam aut nōn amārī ā mīlitibus aut amārī timet exinde offēnsae pariter grātiaeque sēcūrī īnstant operibus adsunt exercitātiōnibus arma moenia virōs aptant. Quippe nōn is prīnceps quī sibi imminēre sibi intendī putet quod in hostēs pārētur quae persuāsiō fuit illōrum quī hostīlia cum facerent timēbant. Iīdem ergō torpēre mīlitāria studia nec animōs modo sed corpora ipsa languēscere gladiōs etiam incūriā hebetārī retundīque gaudēbant. Ducēs porrō nostrī nōn tam rēgum exterōrum quam suōrum prīncipum īnsidiās nec tam hostium quam commīlitōnum manūs ferrumque metuēbant. Est haec nātūra sīderibus ut parva et exīlia validiōrum exortus obscūret similiter imperātōris adventū lēgātōrum dignitās inumbrātur. Tū tamen major quidem omnibus erās sed sine ūllius dēminūtiōne major eandem auctōritātem praesente tē quisque quam absente retinēbat quīn etiam plērīsque ex eō reverentia accesserat quod tū quoque illōs reverēbāre. Itaque perinde summīs atque īnfimīs cārus sīc imperātōrem commīlitōnemque miscuerās ut studium omnium labōremque et tamquam exāctor intenderēs et tamquam particeps sociusque relevārēs. Fēlīcēs illōs quōrum fidēs et industria nōn per internūntiōs et interpretēs sed ab ipsō tē  nec auribus tuīs sed oculīs probābantur Cōnsecūtī sunt ut absēns quoque dē absentibus nēminī magis quam tibi crēderēs. Jam tē cīvium dēsīderia revocābant amōremque castrōrum superābat cāritās patriae. Iter inde placidum ac modestum et plānē ā pāce redeuntis. Nec vērō ego in laudibus tuīs pōnam quod adventum tuum nōn pater quisquam nōn marītus expāvit adfectāta aliīs castitās tibi ingenita et innāta interque ea quae imputāre nōn possīs. Nūllus in exigendīs vehiculīs tumultus nūllum circā hospitia fastīdium annōna quae cēterīs ad hōc comitātus accīnctus et parēns. Dīcerēs magnum aliquem ducem ac tē potissimum ad exercitūs īre adeō nihil aut certē parum intererat inter imperātōrem factum et futūrum. Quam dissimilis nūper alterīus prīncipis trānsitus sī tamen trānsitus ille nōn populātiō fuit cum abāctus hospitum exsereret omniaque dextera laevaque perusta et attrīta ut sī vīs aliqua vel ipsī illī barbarī quōs fugiēbat incīderent. Persuādendum prōvinciīs erat illud iter Domitiānī fuisse nōn prīncipis. Itaque nōn tam prō tuā glōriā quam prō ūtilitāte commūnī ēdictō subjēcistī quid in utrumque vestrum esset impēnsum. Adsuēscat imperātor cum imperiō calculum pōnere sīc exeat sīc redeat tamquam ratiōnem redditūrus ēdīcat quid absūmpserit. Ita fīet ut nōn absūmat quod pudeat ēdīcere. Praetereā futūrī prīncipēs velint nōlint sciant Tantī      tantī tuum cōnstat prōpositīsque duōbus exemplīs meminerint perinde conjectūram dē mōribus suīs hominēs esse factūrōs prout hoc vel illud ēlēgerint. Nōnne hīs tot tantīsque meritīs novōs aliquōs honōrēs novōs titulōs merēbāre At tū etiam patris patriae recūsābās. Quam longa nōbīs cum modestiā tuā pugnā quam tardē  vīcimus Nōmen illud quod aliī prīmō statim prīncipātus diē ut imperātōris et Caesaris recēpērunt tū usque eō distulistī dōnec tū quoque beneficiōrum tuōrum parcissimus aestimātor jam tē merērī fatērēris. Itaque sōlī omnium contigit tibi ut pater patriae essēs ante quam fierēs. Erās enim in animīs in jūdiciīs nostrīs nec pūblicae pietātis intererat quid vocārēre nisi quod ingrāta sibi vidēbātur sī tē imperātōrem potius vocāret et Caesarem cum patrem experīrētur. Quod quidem nōmen quā benignitāte quā indulgentiā exercēs ut cum cīvibus tuīs quasi cum līberīs parēns vīvis ut reversus imperātor quī prīvātus exierās agnōscis agnōsceris Eōsdem nōs eundem tē putās pār omnibus et hoc tantum cēterīs major quod melior. Ac prīmum quī diēs ille quō exspectātus dēsīderātusque urbem tuam ingressus es Jam hoc ipsum quod ingressus es quam mīrum laetumque Nam priōrēs invehī et importārī solēbant nōn dīcō quadrijugō currū et albentibus equīs sed umerīs hominum quod adrogantius erat. Tū sōla corporis prōcēritāte ēlātior aliīs et excelsior nōn dē patientiā nostrā quendam triumphum sed dē superbiā prīncipum ēgistī. Ergō nōn aetās quemquam nōn valētūdō nōn sexus retardāvit quōminus oculōs īnsolitō spectāculō implēret. Tē parvulī nōscere ostentāre juvenēs mīrārī senēs aegrī quoque neglēctō medentium imperiō ad cōnspectum tuī quasi ad salūtem sānitātemque prōrēpere. Inde aliī sē satis vīxisse tē vīsō tē receptō aliī nunc magis esse vīvendum praedicābant. Fēminās etiam tunc fēcunditātis suae maxima voluptās subiit cum cernerent cui prīncipī cīvēs cui imperātōrī mīlitēs peperissent. Vidērēs referta tēcta ac labōrantia ac nē eum  quidem vacantem locum quī nōn nisi suspēnsum et īnstabile vestīgium caperet opplētās undique viās angustumque trāmitem relictum tibi alacrem hinc atque inde populum ubīque pār gaudium paremque clāmōrem. Tam aequālis ab omnibus ex adventū tuō laetitia percepta est quam omnibus vēnistī quae tamen ipsa cum ingressū tuō crēvit ac prope in singulōs gradūs aucta est. Grātum erat cūnctīs quod senātum ōsculō exciperēs ut dīmissus ōsculō fuerās grātum quod equestris ōrdinis decora honōre nōminum sine monitōre signārēs grātum quod tantum nōn ultrō clientibus salūtātīs quāsdam familiāritātis notās adderēs grātius tamen quod sēnsim et placidē et quantum respectantium turbā paterētur incēderēs quod occursantium populus tē quoque tē immō maximē artāret quod prīmō statim diē latus tuum crēderēs omnibus. Neque enim stīpātus satellitum manū sed circumfūsus undique nunc senātus nunc equestris ōrdinis flōrē prout alterutrum frequentiae genus inualuisset silentēs quiētōsque līctōrēs tuōs subsequēbāre nam mīlitēs nihil ā plēbe habitū tranquillitāte modestia differēbant. Vbī vērō coepistī Capitōlium ascendere quam laeta omnibus adoptiōnis tuae recordātiō quam pecūliāre gaudium eōrum quī tē prīmī eōdem locō salūtāverant imperātōrem Quīn etiam deum ipsum tuum patrem praecipuam voluptātem operis suī percēpisse crēdiderim. Vt quidem īsdem vestīgiīs īnstitistī quibus parēns tuus ingēns illud deōrum prōlātūrus arcānum quae circumstantium gaudia quam recēns clāmor quam similis illī diēs quī hunc diem genuit Vt plēna altāribus angusta victimīs cūncta ut in ūnīus salūtem collāta omnium vōta cum sibi sē ac līberīs suīs  intellegerent precārī quae prō tē precārentur Indē tū in palātium quidem sed eō vultū eā moderātiōne ut sī prīvātam domum peterēs cēterī ad penātēs suōs quisque iterātūrus gaudiī fidem ubi nūlla necessitās gaudendī est. Onerāsset alium ejus modī introitus tū cotīdiē admīrābilior et melior tālis dēnique quālēs aliī prīncipēs futūrōs sē tantum pollicentur. Sōlum ergō tē commendat augetque temporis spatium jūnxistī enim ac miscuistī rēs dīversissimās sēcūritātem ōlim imperantīs et incipientīs pudōrem. Nōn tū cīvium amplexus ad pedēs tuōs dēprimis nec ōsculum manū reddis manet imperātōrī quae prior ōrīs hūmānitās dexterae verēcundia. Incēdēbās pedibus incēdis laetābāris labōre laetāris eademque illa omnia circā tē nihil in ipsō tē fortūna mūtāvit. Līberum est ingrediente per pūblicum prīncipe subsistere occurrēre comitārī praeterīre ambulās inter nōs nōn quasi contingās et cōpiam tuī nōn ut imputēs facis. Haeret laterī tuō quisquis accessit fīnemque sermōnī suus cuique pudor nōn tua superbia facit. Regimur quidem ā tē et subjectī tibi sed quemadmodum lēgibus sumus nam et illae cupiditātēs nostrās libīdinēsque moderantur nōbīscum tamen et inter nōs versantur. Ēminēs excellis ut Honor ut Potestās quae super hominēs quidem hominum sunt tamen. Ante tē prīncipēs fastīdiō nostrī et quōdam aequālitātis metū ūsum pedum āmīserant. Illōs ergō umerī cervīcēsque servōrum super ōrā nostrā tē fāmā tē glōria tē cīvium pietās tē lībertās super ipsōs prīncipēs vehunt tē ad sīdera tollit humus ista commūnis et cōnfūsa prīncipis vestīgia. Nōn vereor patrēs cōnscrīptī nē longior videar cum sit maximē optandum ut ea prō quibus aguntur prīncipī grātiae multa sint quae quidem reverentius fuerit integra inlībātāque cōgitātiōnibus vestrīs reservārī quam carptim breviterque  perstringī quia ferē sequitur ut illa quidem dē quibus taceās tanta quanta sunt esse uideanturnisī vērō leviter attingī placet locuplētātās tribus datumque congiārium populō et datum tōtum cum dōnātīvī partem mīlitēs accēpissent. An mediocris animī est hīs potius repraesentāre quibus magis negārī potest quamquam in hāc quoque dīversitāte aequālitātis ratiō servāta est. Aequātī sunt enim populō mīlitēs eō quod partem sed priōrēs populus mīlitibus quod posterior sed tōtum statim accēpit. Enimvērō quā benignitāte dīvīsum est quantaeque tibi cūrae fuit nē quis expers līberālitātis tuae fieret Datum est hīs quī post ēdictum tuum in locum ērāsōrum subditī fuerant aequātīque sunt cēterīs illī etiam quibus nōn erat prōmissum. Negōtiīs aliquis valētūdine alius hic marī ille flūminibus distinēbātur exspectātus est prōvīsumque nē quis aeger nē quis occupātus nē quis dēnique longē fuisset venīret quisque cum vellet venīret quisque cum posset. Magnificum Caesar et tuum disjūnctissimās terrās mūnificentiae ingeniō velut admovēre immēnsaque spatia līberālitāte contrahere intercēdere cāsibus occursāre fortūnae atque omnī ope adnītī nē quis ē plēbe Rōmānā dante congiārium tē hominem sē magis sentīret fuisse quam cīvem. Adventante congiāriī diē observāre prīncipis ēgressum in pūblicum īnsidēre viās exāmina īnfantium futūrusque populus solēbat. Labor parentibus erat ostentāre parvulōs impositōsque cervīcibus adūlantia verba blandāsque vōcēs ēdocēre reddēbant illī quae monēbantur ac plērīque inritīs precibus surdās prīncipis aurēs adstrepēbant ignārīque quid rogāssent quid nōn impetrāssent dōnec plānē scīrent differēbantur. Tū nē rogārī quidem sustinuistī et quamquam laetissimum oculīs tuīs esset cōnspectū Rōmānae sobolis implērī omnēs tamen ante quam tē vidērent adīrentve recipī incīdī jussistī  ut jam inde ab īnfantiā parentem pūblicum mūnere ēducātiōnis experīrentur crēscerent dē tuō quī crēscerent tibi alimentīsque tuīs ad stīpendia tua pervenīrent tantumque omnēs ūnī tibi quantum parentibus suīs quisque dēbērent. Rēctē Caesar quod spem Rōmānī nōminis sūmptibus tuīs suscipis. Nūllum est enim magnō prīncipe immortālitātemque meritūrō impendiī genus dignius quam quod ērogātur in posterōs. Locuplētēs ad tollendōs līberōs ingentia praemia et parēs poenae cohortantur pauperibus ēducandī ūna ratiō est bonus prīnceps. Hīc fīdūcia suī prōcreātōs nisi largā manū fovet auget amplectitur occāsum imperiī occāsum reī pūblicae accelerat frūstrāque procerēs plēbe neglēcta ut dēsectum corpore caput nūtātūrumque īnstabilī pondere tuētur. Facile est conjectāre quod percēperīs gaudium cum tē parentum līberōrum senum īnfantium clāmor exciperet. Haec prīma parvulōrum cīvium vōx aurēs tuās imbuit quibus tū datūrus alimenta hoc maximum praestitistī nē rogārent. Super omnia est tamen quod tālis es ut sub tē līberōs tollere libeat expediat. Nēmō jam parēns fīliō nisi fragilitātis hūmānae vicēs horret nec inter īnsānābilēs morbōs prīncipis īra numerātur. Magnum quidem est ēducandī incitāmentum tollere līberōs in spem alimentōrum in spem congiāriōrum majus tamen in spem lībertātis in spem sēcūritātis. Atque adeō nihil largiātur prīnceps dum nihil auferat nōn alat dum nōn occīdat nec dēērunt quī fīliōs concupīscant. Contrā largiātur et auferat alat et occīdat nē ille id jam brevī tempore effēcerit ut omnēs nōn posterōrum modo sed suī parentumque paeniteat. Quōcircā nihil magis in tōtā tua līberālitāte laudāverim quam quod congiārium dās dē tuō alimenta  dē tuō neque ā tē līberī cīvium ut ferārum catulī sanguine et caedibus nūtriuntur quodque grātissimum est accipientibus sciunt darī sibi quod nēminī sit ēreptum locuplētātīsque tam multīs pauperiōrem esse factum prīncipem tantum. Quamquam nē hunc quidem nam cujus est quidquid est omnium tantum ipse quantum omnēs habet. Aliō mē vocat numerōsa glōria tua. Aliō autem quasi vērō jam satis venerātus mīrātusque sim quod tantam pecūniam profūdistī nōn ut flāgitiī tibi cōnscius ab īnsectātiōne ejus āverterēs fāmam nec ut trīstēs hominum maestōsque sermōnēs laetiōre māteriā dētinērēs. Nūllam congiāriō culpam nūllam alimentīs crūdēlitātem redēmistī nec tibi bene faciendī fuit causā ut quae male fēcerās impūne fēcissēs. Amor impendiō istō nōn venia quaesīta est populusque Rōmānus obligātus ā tribūnālī tuō nōn exōrātus recessit. Obtulistī enim congiārium gaudentibus gaudēns sēcūrusque secūris quodque anteā prīncipēs ad odium suī lēniendum tumentibus plēbis animīs objectābant id tū tam innocēns populō dedistī quam populus accēpit. Paulō minus patrēs cōnscrīptī quīnque mīlia ingenuōrum fuērunt quae līberālitās prīncipis nostrī conquīsīvit invenit adscīvit. Hī subsidium bellōrum ōrnāmentum pācīs pūblicīs sūmptibus aluntur patriamque nōn ut patriam tantum vērum ut altrīcem amāre condiscunt ex hīs castra ex hīs tribūs replēbuntur ex hīs quandōque nāscentur quibus alimentīs opus nōn sit. Dent tibi Caesar aetātem dī quam merēris serventque animum quem dedērunt et quantō majōrem īnfantium turbam iterum atque iterum jubēbis incīdī Augētur enim cotīdiē et crēscit nōn quia cāriōrēs parentibus līberī sed quia prīncipī cīvēs. Dabis congiāria sī volēs praestābis alimenta sī volēs illī tamen propter tē nāscuntur.  Īnstar ego perpetuī congiāriī reor adfluentiam annōnae. Hujus aliquandō cūra Pompējō nōn minus addidit glōriae quam pulsus ambitūs campō exāctus hostis marī Oriēns triumphīs Occidēnsque lūstrātus. Nec vērō ille cīvīlius quam parēns noster auctōritāte cōnsiliō fide reclūsit viās portus patefēcit itinera terrīs lītoribus mare lītora marī reddidit dīversāsque gentēs ita commerciō miscuit ut quod genitum esset usquam id apud omnēs nātum vidērētur. Nōnne cernere datur ut sine ūllius injūria omnīs ūsibus nostrīs annus exūberet Quippe nōn ut ex hosticō raptae peritūraeque in horreīs messēs nēquīquam quirītantibus sociīs auferuntur. Dēvehunt ipsī quod terra genuit quod sīdus aluit quod annus tulit nec novīs indictiōnibus pressī ad vetera tribūta dēficiunt emit fiscus quidquid vidētur emere. Inde cōpiae inde annōna dē quā inter licentem vēndentemque conveniat inde hīc satietās nec famēs usquam. Aegyptus alendīs augendīsque sēminibus ita glōriāta est ut nihil imbribus caelōque dēbēret siquidem propriō semper amne perfūsa nec aliō genere aquārum solita pinguēscere quam quās ipsa dēvēxerat tantīs segetibus induēbātur ut cum ferācissimīs terrīs quasi numquam cessūra certāret. Haec inopīnā siccitāte usque injūriam sterilitātis exāruit quia piger Nīlus cūnctanter alveō sēsē ac languidē extulerat ingentibus quidem tunc quoque ille flūminibus flūminibus tamen cōnferendus. Hinc pars magna terrārum mergī reparārīque amne cōnsuēta altō pulvere incanduit. Frūstrā tunc Aegyptus nūbila optāvit caelumque respexit cum ipse fēcunditātis parēns contractior et exīlior īsdem ūbertātem ejus angustiīs quibus abundantiam suam cohibuisset. Neque enim sōlum  vagus ille cum expandātur amnis intrā ūsūrpāta semper collium substiterat atque haeserat sed supīnō etiam ac dētinentī solō nōn placidō sē mollīque lāpsū refugum abstulerat necdum satis ūmentēs terrās addiderat ārentibus. Igitur inundātiōne id est ūbertātē regiō fraudāta sīc opem Caesaris invocāvit ut solet amnem suum nec longius illī adversōrum fuit spatium quam dum nūntiat tam vēlōx Caesar potestās tua est tamque in omnia pariter intenta bonitās et accīncta ut trīstius aliquid saeculō tuō passīs ad remedium salūtemque sufficiat ut sciās. Omnibus equidem gentibus fertilēs annōs grātāsque terrās precor crēdiderim tamen per hunc Aegyptī statum tuās Fortūnam vīrēs experīrī tuamque vigilantiam spectāre voluisse. Nam cum omnia ubīque secundā mereāris nōnne manifēstum est sī quid adversī cadat tuīs laudibus tuīsque virtūtibus māteriam campumque praesternī cum secundā fēlīcēs adversa magnōs probent Percrebuerat antīquitus urbem nostram nisi opibus Aegyptī alī sustentārīque nōn posse. Superbiēbat ventōsa et īnsolēns nātiō quod victōrem quidem populum pāsceret tamen quodque in suō flūmine in suīs nāvibus vel abundantia nostra vel famēs esset. Refūdimus Nīlō suās cōpiās recēpit frūmenta quae mīserat dēportātāsque messēs revēxit. Discat igitur Aegyptus crēdatque experīmentō nōn alimenta sē nōbīs sed tribūta praestāre sciat sē nōn esse populō Rōmānō necessāriam et tamen serviat. Post haec sī volet Nīlus amet alveum suum et flūminis modum servet nihil hoc ad urbem ac nē ad Aegyptum quidem nisi ut inde nāvigia inānia et vacua et similia redeuntibus hinc plēna et onusta et quālia solent venīre mittantur conversōque mūnere maris hinc potius ventī ferentēs et brevīs cursūs  optentur. Mīrum Caesar vidērētur sī dēsidem Aegyptum cessantemque Nīlum nōn sēnsisset urbis annōna quae tuīs opibus tua cūra usque illūc redundāvit ut simul probārētur et nōs Aegyptō posse et nōbīs Aegyptum carēre nōn posse. Āctum erat dē fēcundissimā gente sī lībera fuisset pudēbat sterilitātis īnsolitae nec minus ērubēscēbat famē quam torquēbātur cum pariter ā tē necessitātibus ejus pudōrīque subventum est. Stupēbant agricolae plēna horrea quae nōn ipsī refersissent quibus dē campīs illā subvecta messis quāve in Aegyptī parte alius amnis. Ita beneficiō tuō nec maligna tellūs et obsequēns Nīlus Aegyptō quidem saepe sed glōriae nostrae numquam largior flūxit. Quam nunc juvat prōvinciās omnēs in fidem nostram diciōnemque vēnisse postquam contigit prīnceps quī terrārum fēcunditātem nunc hūc nunc illūc ut tempus et necessitās posceret trānsferret referretque quī dirēmptam marī gentem ut partem aliquam populī plēbisque Rōmānae aleret ac tuērētur Et caelō quidem numquam benignitās tanta ut omnēs simul terrās ūberet foveatque hic omnibus pariter sī nōn sterilitātem at mala sterilitātis exturbat hīc sī nōn fēcunditātem at bona fēcunditātis importat hīc alternīs commeātibus Orientem Occidentemque cōnectit ut quae ferunt quaeque expetunt opēs gentēs discant invicem capiant quantō lībertātī discordī servientibus sit ūtilius ūnum esse cui serviant. Quippe discrētīs quidem bonīs omnium sua cujusque ad singulōs mala sociātis autem atque permixtīs singulōrum mala ad nēminem ad omnēs omnium bona pertinent. Sed sīve terrīs dīvīnitās quaedam sīve aliquis amnibus genius et sōlum illud et flūmen ipsum precor ut hāc  prīncipis benignitāte contentum mollī gremiō sēmina recondat multiplicāta restituat. Nōn quidem reposcimus fēnus putet tamen esse solvendum fallācemque ūnīus annī fidem omnibus annīs omnibusque posteā saeculīs tantō magis quia nōn exigimus excūset. Satis factum quā cīvium quā sociōrum ūtilitātibus. Vīsum est spectāculum inde nōn ēnervē nec flūxum nec quod animōs virōrum mollīret et frangeret sed quod ad pulchra vulnera contemptumque mortis accenderet cum in servōrum etiam noxiōrumque corporibus amor laudis et cupīdō victōriae cernerētur. Quam deinde in edendō līberālitātem quam jūstitiam exhibuit omnī adfectiōne aut intāctus aut major Impetrātum est quod postulābātur oblātum quod nōn postulābātur. Īnstitit ultrō et ut concupīscerēmus admonuit ac sīc quoque plūra inopīnāta plūra subita. Jam quam lībera spectantium studia quam sēcūrus favor Nēminī impietās ut solēbat objecta quod ōdisset gladiātōrem nēmō ē spectātōre spectāculum factus miserās voluptātēs uncō et ignibus expiāvit. Dēmēns ille vērīque honōris ignārus quī crīmina majestātis in harēnā colligēbat ac sē dēspicī et contemnī nisi etiam gladiātōrēs ejus venerārēmur sibi male dīcī in illīs suam dīvīnitātem suum nūmen violārī interpretābātur cumque sē īdem quod deōs īdem gladiātōrēs quod sē putābat. At tū Caesar quam pulchrum spectāculum prō illō nōbīs exsecrābilī reddidistī Vīdimus dēlātōrum agmen inductum quasi grassātōrum quasi latrōnum. Nōn sōlitūdinem illī nōn iter sed templum sed forum īnsēderant nūlla jam testāmenta sēcūra nūllīus status certus nōn orbitās nōn līberī prōderant. Auxerat hoc malum partim     partim avāritia.  Advertistī oculōs atque ut ante castrīs ita posteā pācem forō reddidistī excidistī intestīnum malum et prōvidā sevēritāte cāvistī nē fundātā lēgibus cīvitās ēversa lēgibus vidērētur. Licet ergō cum fortūnā tum līberālitās tua vīsenda nōbīs praebuerit ut praebuit nunc ingentia rōbora virōrum et parēs animōs nunc immānitātem ferārum nunc mānsuētūdinem incognitam nunc sēcrētās illās et arcānās ac sub tē prīmum commūnēs opēs nihil tamen grātius nihil saeculō dignius quam quod contigit dēsuper intuērī dēlātōrum supīna ōra retortāsque cervīcēs. Agnōscēbāmus et fruēbāmur cum velut piāculārēs pūblicae sollicitūdinis victimae suprā sanguinem noxiōrum ad lenta supplicia graviōrēsque poenās dūcerentur. Congestī sunt in nāvigia raptim conquīsīta ac tempestātibus dēditī abīrent fugerent vastātās dēlātiōnibus terrās ac sī quem flūctūs ac procellae scopulīs reservāssent hīc nūda saxa et inhospitāle lītus incoleret ageret dūram et ānxiam vītam relictaque post tergum tōtīus generis hūmānī sēcūritāte maerēret. Memoranda faciēs dēlātōrum classis permissa omnibus ventīs coāctaque vēla tempestātibus pandere īrātōsque flūctūs sequī quōscumque in scopulōs dētulissent. Juvābat prōspectāre statim ā portū sparsa nāvigia et apud illud ipsum mare agere prīncipī grātiās quī clēmentia sua salva ultiōnem hominum terrārumque dīs maris commendāsset. Quantum dīversitās temporum posset tum maximē cognitum est cum īsdem quibus anteā cautibus innocentissimus quisque tunc nocentissimus adfīgerētur cumque īnsulās omnēs quās modo senātōrum jam dēlātōrum turbā complēret quōs quidem nōn in praesēns tantum sed in aeternum repressistī mīlle poenārum indāgine inclūsōs. Ēreptum aliēnās pecūniās eunt perdant quās habent. Expellere penātibus gestiunt suīs exturbentur neque ut anteā exsanguem illam et ferream frontem  nēquīquam convulnerandam praebeant pūnctīs et nōtās suās rīdeant sed exspectent pariā praemiō damna nec majōrēs spēs quam metūs habeant timeantque quantum timēbantur. Ingentī quidem animō dīvus Titus sēcūritātī nostrae ultiōnīque prōspexerat ideōque nūminibus aequātus est sed quantō tū quandōque dignior caelō quī tot rēs illīs adjēcistī propter quās illum deum fēcimus Id hoc magis arduum fuit quod imperātor Nerva tē fīliō tē successōre dignissimus perquam magnā quaedam ēdictō Titī adstrūxerat nihilque relīquisse nisi tibi vidēbātur quī tam multa excōgitāstī ut sī ante tē nihil esset inventum. Quae singula quantum tibi grātiae dispēnsāta adjēcissent At tū simul omnia profūdistī ut sōl et diēs nōn parte aliqua sed statim tōtus nec ūnī aut alterī sed omnibus in commūne prōfertur. Quam juvat cernere aerārium silēns et quiētum et quāle ante dēlātōrēs erat Nunc templum illud nunc vērē deī sēdēs nōn spoliārium cīvium cruentārumque praedārum saevum receptāculum ac tōtō in orbe terrārum adhūc locus ūnus in quō optimō prīncipe bonī malīs imparēs essent. Manet tamen honor lēgum nihilque ex pūblicā ūtilitāte convulsum nec poena cuīquam remissa sed addita est ultiō solumque mūtātum quod jam nōn dēlātōrēs sed lēgēs timentur. At fortasse nōn eādem sevēritāte fiscum quā aerārium cohibēs immō tantō majōre quantō plūs tibi licēre dē tuō quam dē pūblicō crēdis. Dīcitur āctōrī atque etiam prōcūrātōrī tuō In jūs vēnī sequere ad tribūnal. Nam tribūnal quoque excōgitātum prīncipātuī est pār cēterīs nisi illud lītigātōris amplitūdine mētiāris. Sors et urna fiscō jūdicem adsignat licet reicere licet exclāmāre Hunc nōlō timidus  est et bona saeculī parum intellegit illum volō quī Caesarem fortiter amat. Eōdem forō ūtuntur prīncipātus et lībertās quae praecipua tua glōria est saepius vincitur fiscus cujus mala causa numquam est nisi sub bonō prīncipe. Ingēns hoc meritum majus illud quod eōs prōcūrātōrēs habēs ut plērumque cīvēs tuī nōn aliōs jūdicēs mālint. Līberum est autem discrīminī suō locum ēligere. Neque enim ūllam necessitātem mūneribus tuīs addis ut quī sciās hanc esse beneficiōrum prīncipālium summam sī illīs et nōn ūtī licet. Onera imperiī plēraque vectīgālia īnstituī ut prō ūtilitāte commūnī ita singulōrum cum injūriīs coēgērunt. In hīs vīcēsima reperta est tribūtum tolerābile et facile hērēdibus dumtaxat extrāneīs domesticīs grave. Itaque illīs inrogātum est hīs remissum vidēlicet quod manifēstum erat quantō cum dolōre lātūrī seu potius nōn lātūrī hominēs essent dēstringī aliquid et abrādī bonīs quae sanguine gentīlitāte sacrōrum dēnique societāte meruissent quaeque numquam ut aliēna et spēranda sed ut sua semperque possessa ac deinceps proximō cuique trānsmittenda cēpissent. Haec mānsuētūdō lēgis veteribus cīvibus servābātur nōvī seu per Latium in cīvitātem seu beneficiō prīncipis vēnissent nisi simul cognātiōnis jūra impetrāssent aliēnissimī habēbantur quibus conjūnctissimī fuerant. Ita maximum beneficium vertēbātur in gravissimam injūriam cīvitāsque Rōmāna īnstar erat odiī et discordiae et orbitātis cum cārissima pignora salva ipsōrum pietāte distraheret. Inveniēbantur tamen quibus tantus amor nōminis nostrī ut Rōmānam cīvitātem nōn vīcēsimae modo vērum etiam adfīnitātum damnō bene compēnsārī putārent sed hīs maximē dēbēbat grātuīta contingere ā quibus tam magnō aestimābātur. Igitur pater tuus  sānxit ut quod ex mātris ad līberōs ex līberōrum bonīs pervēnisset ad mātrem etiamsī cognātiōnum jūra nōn recēpissent cum cīvitātem apīscerentur ejus vīcēsimam nē darent. Eandem immūnitātem in paternīs bonīs fīliō tribuit sī modo reductus esset in patris potestātem ratus improbē et īnsolenter ac paene impiē hīs nōminibus īnserī pūblicānum nec sine piāculō quōdam sānctissimās necessitūdinēs velut intercēdente vīcēsima scindī nūllum tantī esse vectīgal quod līberōs ac parentēs faceret extrāneōs. Hāctenus ille parcius fortasse quam decuit optimum prīncipem sed nōn parcius quam optimum patrem quī adoptātūrus hōc quoque parentis indulgentissimī fēcit quod dēlībāsse quaedam seu potius dēmōnstrāsse contentus largam ac prope intāctam bene faciendī māteriam fīliō reservāvit. Statim ergō mūnerī ejus līberālitās tua adstrūxit ut quemadmodum in patris fīlius sīc in hērēditāte fīliī pater esset immūnis nec eōdem mōmentō quō pater esse dēsīsset hoc quoque āmitteret quod fuisset. Ēgregiē Caesar quod lacrimās parentum vectīgālēs esse nōn patēris. Bona fīliī pater sine dēminūtiōne possideat nec socium hērēditātis accipiat quī nōn habet lūctus nēmō recentem et attonitam orbitātem ad computātiōnem vocet cōgatque patrem quid relīquerit fīlius scīre. Augeō patrēs cōnscrīptī prīncipis mūnus cum ostendō līberālitātī ejus inesse ratiōnem. Ambitiō enim et jactantia et effūsiō et quidvīs potius quam līberālitās exīstimanda est cui ratiō nōn cōnstat. Dignum ergō imperātor mānsuētūdine tuā minuere orbitātis injūriās nec patī quemquam fīliō āmissō īnsuper adficī aliō dolōre. Sīc quoque abundē misera rēs est pater fīliō sōlus hērēs quid sī cohērēdem nōn ā fīliō accipiat Adde quod cum dīvus Nerva  sānxisset ut in paternīs bonīs libērī necessitāte vīcēsimae solverentur congruēns erat eandem immūnitātem parentēs in līberōrum bonīs obtinēre. Cūr enim posterīs amplior honor quam majōribus habērētur curvē nōn retrō quoque recurreret aequitās nōn eadem Tū quidem Caesar illam exceptiōnem remōvistī sī modo fīlius in potestāte fuisset patris intuitus opīnor vim lēgemque nātūrae quae semper in diciōne parentum esse līberōs jussit nec utī inter pecudēs sīc inter hominēs potestātem et imperium valentiōribus dedit. Nec vērō contentus prīmum cognātiōnis gradum abstulisse vīcēsimae secundum quoque exēmit cāvitque ut in sorōris bonīs frāter et contrā in frātris soror utque avus āvia in neptīs nepōtīsque et invicem illī servārentur immūnēs. Hīs quoque quibus per Latium cīvitās Rōmāna patuisset īdem indulsit omnibusque inter sē cognātiōnum jūra commīsit simul et pariter et mōre nātūrae quae priōrēs prīncipēs ā singulīs rogārī gestiēbant nōn tam praestandī animō quam negandī. Ex quō intellegī potest quantae benignitātis quantī spīritus fuerit sparsās atque ut ita dīcam lacerās gentīlitātēs colligere atque cōnectere et quasi renāscī jubēre dēferre quod negābātur atque id praestāre cūnctīs quod saepe singulī nōn impetrāssent postrēmō ipsum sibi ēripere tot beneficiōrum occāsiōnēs tam numerōsam obligandī imputandīque māteriam. Indignum crēdō eī vīsum ab homine petī quod dī dedissent. Soror estis et frāter avus et nepōtēs quid est ergō cūr rogētis ut sītis Vōbīs est is quī prō cēterā suā moderātiōne nōn minus invidiōsum putat dare  hērēditātem quam auferre. Laetī ergō aditē honōrēs capessite cīvitātem nēminem hoc necessitūdinis abruptum velut truncum amputātumque dēstituet īsdem omnēs quibus ante pignoribus sed honestiōrēs perfruentur. Ac nē remōtiōris quidem jamque dēficientis adfīnitātis gradūs ā quālibet quantitāte vīcēsimam ut prius īnferre cōgentur. Statuit enim commūnīs omnium parēns summam quae pūblicānum patī possit. Carēbit onere vīcēsimae parva et exīlis hērēditās et sī ita grātus hērēs volet tōtā sepulcrō tōta fūnerī serviet nēmō observātor nēmō castīgātor adsistet. Cuicumque modica pecūnia ex hērēditāte alicujus obvēnerit sēcūrus habeat quiētusque possideat. Ea lēx vīcēsimae dicta est ut ad perīculum ejus pervenīrī nisi opibus nōn possit. Conversa est inīquitās in grātulātiōnem injūriā in vōtum optat hērēs ut vīcēsimam dēbeat. Additum est ut quī ex ejus modī causīs in diem ēdictī vīcēsimam dēbērent nōndum tamen intulissent nōn īnferrent. At in praeteritum subvenīre nē dī quidem possunt tū tamen subvēnistī cāvistīque ut dēsineret quisque dēbēre quod nēmō esset posteā dēbitūrus īdem effēcistī nē malōs prīncipēs habuissēmus. Quō ingeniō sī nātūrā paterētur quam libenter tot spoliātis tot trucīdātis bona et sanguinem refūdissēs Vetuistī exigī quod dēbērī nōn tuō saeculō coeperat. Alius ut contumācibus īrāscerētur tarditātemque solvendī duplī vel etiam quadruplī irrogātiōne multāret tū nihil referre inīquitātis exīstimās exigās quod dēbērī nōn oportuerit an cōnstituās ut dēbeātur. Ferēs Caesar cūram et sollicitūdinem cōnsulārem. Nam mihi cōgitantī eundem tē collātiōnēs remīsisse dōnātīvum  reddidisse congiārium obtulisse dēlātōrēs abēgisse vectīgālia temperāsse interrogandus vidēris satisne computāverīs imperī reditus. An tantās vīrēs habet frūgālitās prīncipis ut tot impendiīs tot ērogātiōnibus sōla sufficiat Nam quid est causae cūr aliīs quidem cum omnia raperent et rapta retinērent ut sī nihil rapuissent nihil retinuissent dēfuerint omnia tibi cum tam multa largiāris et nihil auferās ut sī nihil largiāris et auferās omnia omnia supersint Numquam prīncipibus dēfuērunt quī fronte trīstī et gravī superciliō ūtilitātibus fiscī contumāciter adessent. Et erant prīncipēs ipsī suā sponte avidī et rapācēs et quī magistrīs nōn egērent plūra tamen semper ā nōbīs contrā nōs didicērunt. Sed ad tuās aurēs cum cēterīs omnibus tum vel maximē avārīs adūlātiōnibus obstrūctus est aditus. Silent ergō et quiēscunt et postquam nōn est cui suādeātur quī suādeant nōn sunt. Quō ēvenit ut cum plūrimum tibi prō tuīs plūs tamen prō nostrīs mōribus dēbeāmus. Locuplētābant et fiscum et aerārium nōn tam Vocōniae et Jūliae lēgēs quam majestātis singulāre et ūnicum crīmen eōrum quī crīmine vacārent. Hujus tū metum penitus sustulistī contentus magnitūdine quā nūllī magis caruērunt quam quī sibi majestātem vindicābant. Reddita est amīcīs fidēs līberīs pietās obsequium servīs verentur et pārent et dominōs habent. Nōn enim jam servī nostrī prīncipis amīcī sed nōs sumus nec pater patriae aliēnīs sē mancipiīs cāriōrem quam cīvibus suīs crēdit. Omnēs accūsātōre domesticō līberāstī ūnōque salūtis pūblicae signō illud ut sīc dīxerim servīle bellum sustulistī. In quō nōn minus servīs quam dominīs praestitistī nōs enim sēcūrōs illōs bonōs fēcistī.  Nōn vīs in tē eā laudārī nec fortasse laudanda sint grāta sunt tamen recordantibus prīncipem illum in capita dominōrum servōs subōrnantem mōnstrantemque crīmina quae tamquam dēlāta pūnīret magnum et inēvītābile ac totiēns cuique experiendum malum quotiēns quisque similēs prīncipī servōs habēret. In eōdem genere pōnendum est quod testāmenta nostra sēcūra sunt nec ūnus omnium nunc quia scrīptus nunc quia nōn scrīptus hērēs. Nōn tū falsīs nōn tū inīquīs tabulīs advocārīs. Nūllius ad tē īrācundia nūllīus impietās nūllīus furor cōnfugit nec quia offendit alius nuncupāris sed quia ipse meruistī. Scrīberis ab amīcīs ab ignōtīs praeterīris nihilque inter prīvātum et prīncipem interest nisi quod nunc ā plūribus amāris nam et plūrēs amās. Tenē Caesar hunc cursum et probābitur experīmentō sitne ferācius et ūberius nōn ad laudem modo sed ad pecūniam prīncipī sī hērēde illō mōrī hominēs velint quam sī cōgantur. Dōnāvit pater tuus multa multa et ipse dōnāstī. Cesserit parum grātus manent tamen hī quī bonīs ejus nihilque ex illīs ad tē nisi glōria redit. Nam līberālitātem jūcundiōrem dēbitor grātus clāriōrem ingrātus facit. Sed quis ante tē laudem istam pecūniae praetulit quotus quisque prīncipum nē id quidem in patrimōniīs nostrīs suum dūxit quod esset dē suō Nonne ut rēgum ita Caesarum mūnera illitōs cibīs hāmōs opertōs praeda laqueōs aemulābantur cum prīvātīs facultātibus velut hausta et implicitā retrō sēcum quidquid attigerant referrent Quam ūtile est ad ūsum secundōrum per adversa vēnisse Vīxistī nōbīscum perīclitātus es timuistī quae tunc erat innocentium vīta. Scīs et expertus es quantō opere dēte  stentur malōs prīncipēs etiam quī mālōs faciunt. Meministī quae optāre nōbīscum quae sīs querī solitus. Nam prīvātō jūdiciō prīncipem geris meliōrem immō tē praestās quam tibi alium precābāre. Itaque sīc imbūtī sumus ut quibus erat summa vōtōrum melior pessimō prīnceps jam nōn possīmus nisi optimum ferre. Nēmō est ergō tam tuī tam ignārus suī ut locum istum post tē concupīscat. Facilius est ut esse aliquis successor tuus possit quam ut velit. Quis enim cūrae tuae mōlem sponte subeat quis comparārī tibi nōn reformīdet Expertus et ipse es quam sit onerōsum succēdere bonō prīncipī et adferēbās excūsātiōnem adoptātī. An parva prōnaque sunt ad aemulandum quod nēmō incolumitātem turpitūdine rependit salvā est omnibus vīta et dignitās vītae nec jam cōnsīderātus et sapiēns quī aetātem in tenebrīs agit Eādem quippe sub prīncipe virtūtibus praemia quae in lībertāte nec bene factīs tantum ex cōnscientiā mercēs. Amās cōnstantiam cīvium rēctōsque ac vīvidōs animōs nōn ut aliī contundis ac dēprimis sed fovēs et attollis. Prōdest bonōs esse cum sit satis abundēque sī nōn nocet hīs honōrēs hīs sacerdōtia hīs prōvinciās offers hī amīcitiā tuā hī jūdiciō flōrent. Acuuntur istō integritātis et industriae pretiō similēs dissimilēs adliciuntur nam praemia bonōrum mālōrumque bonōs ac malōs faciunt. Paucī adeō ingeniō valent ut nōn turpe honestumque prout bene ac secus cessit expetant fugiantve cēterī ubi labōris inertiae vigilantiae somnō frūgālitātis luxuriae mercēs datur eadem ista quibus aliōs artibus adsecūtōs vident cōnsectantur quālēsque sunt illī tālēs esse et vidērī volunt et dum volunt fīunt.  Et priōrēs quidem prīncipēs exceptō patre tuō praetereā ūnō aut alterō et nimis dīxī vitiīs potius cīvium quam virtūtibus laetābantur prīmum quod in aliō suā quemque nātūrā dēlectat deinde quod patientiōrēs servitūtīs arbitrābantur quōs nōn decēret esse nisi servōs. Hōrum in sinum omnia congerēbant bonōs autem ōtiō aut sitū abstrūsōs et quasi sepultōs nōn nisi dēlātiōnibus et perīculīs in lūcem ac diem prōferēbant. Tū amīcōs ex optimīs sūmis et hercule aequum est esse eōs cārissimōs bonō prīncipī quī invīsissimī malō fuerint. Scīs ut sint dīversa nātūrā dominātiō et prīncipātus ita nōn aliīs esse prīncipem grātiōrem quam quī maximē dominum graventur. Hōs ergō prōvehis et ostentās quasi specimen et exemplar quae tibi secta vītae quod hominum genus placeat et ideō nōn cēnsūram adhūc nōn praefectūram mōrum recēpistī quia tibi beneficiīs potius quam remediīs ingenia nostra experīrī placet. Et aliōquī nesciō an plūs mōribus cōnferat prīnceps quī bonōs esse patitur quam quī cōgit. Flexibilēs quamcumque in partem dūcimur ā prīncipe atque ut ita dīcam sequācēs sumus. Huic enim cārī huic probatī esse cupimus quod frūstrā spērāverint dissimilēs eōque obsequiī continuātiōne pervenīmus ut prope omnēs hominēs ūnīus mōribus vīvāmus. Porrō nōn tam sinistrē cōnstitūtum est ut quī malum prīncipem possumus bonum nōn possīmus imitārī. Perge modo Caesar et vim effectumque cēnsūrae tuum prōpositum tuī āctūs obtinēbunt. Nam vīta prīncipis cēnsūra est eaque perpetua ad hanc dīrigimur ad hanc convertimur nec tam imperiō nōbīs opus est quam exemplō. Quippe īnfidēlis rēctī magister est metus.  Melius hominēs exemplīs docentur quae in prīmīs hoc in sē bonī habent quod adprobant quae praecipiunt fierī posse. Et quis terror valuisset efficere quod reverentia tuī effēcit Obtinuit aliquis ut spectāculum pantomīmōrum populus Rōmānus tollī paterētur sed nōn obtinuit ut vellet rogātus es tū quod cōgēbat alius coepitque esse beneficium quod necessitās fuerat. Neque enim ā tē minōre concentū ut tollerēs pantomīmōs quam ā patre tuō ut restitueret exāctum est. Vtrumque rēctē nam et restituī oportēbat quōs sustulerat malus prīnceps et tollī restitūtōs. In hīs enim quae ā malīs bene fīunt hīc tenendus est modus ut appāreat auctōrem displicuisse nōn factum. Idem ergō populus ille aliquandō scaenicī imperātōris spectātor et plausor nunc in pantomīmīs quoque āversātur et damnat effēminātās artēs et indecorā saeculō studia. Ex quō manifēstum est prīncipum disciplīnam capere etiam vulgus cum rem sī ab ūnō fīat sevērissimam fēcerint omnēs. Mactē hāc gravitātis glōria Caesar quā cōnsecūtus es ut quod anteā vīs et imperium nunc mōrēs vocārentur. Castīgāvērunt vitia sua ipsī quī castīgārī merēbantur īdemque ēmendātōrēs quī ēmendandī fuērunt. Itaque nēmō dē sevēritāte tuā queritur et līberum est querī. Sed cum ita comparātum sit ut dē nūllō minus prīncipe querantur hominēs quam dē quō maximē licet tuō in saeculō nihil est quō nōn omne hominum genus laetētur et gaudeat. Bonī prōvehuntur malī quī est tranquillissimus status cīvitātis nec timent nec timentur. Vitiōrum paenitentiam exspectās medēris errōribus sed implōrantium omnibusque quōs bonōs facis hanc adstruis laudem nē coēgisse videāris.  Quid vītam quid mōrēs juventūtis quam prīncipāliter fōrmās quem honōrem dīcendī magistrīs quam dignātiōnem sapientiae doctōribus habēs ut sub tē spīritum et sanguinem et patriam recēpērunt studia quae priōrum temporum immānitās exsiliīs pūniēbat cum sibi vitiōrum omnium cōnscius prīnceps inimīcās vitiīs artēs nōn odiō magis quam reverentia relēgāret. At tū eāsdem artēs in complexū oculīs auribus habēs. Praestās enim quaecumque praecipiunt tantumque eās dīligis quantum ab illīs probāris. An quisquam studia hūmānitātis professus nōn cum omnia tua tum vel in prīmīs laudibus ferat admissiōnum tuārum facilitātem Magnō quidem animō parēns tuus hanc ante vōs prīncipēs arcem pūblicārum aedium nōmine īnscrīpserat frūstrā tamen nisi adoptāsset quī habitāre ut in pūblicīs posset. Quam bene cum titulō istō mōribus tuīs convenit quamque omnia sīc facīs tamquam nōn alius īnscrīpserit Quod enim forum quae templa tam reserāta Nōn Capitōlium ipsaque illa adoptiōnis tuae sēdēs magis pūblica magis omnium. Nūllae obīcēs nūllī contumēliārum gradūs superātīsque jam mīlle līminibus ultrā semper aliquā dūra et obstantia. Magna ante tē magna post tē juxtā tē tamen maxima quiēs tantum ubīque silentium tam altus pudor ut ad parvōs penātēs et larem angustum ex domō prīncipis modestiae et tranquillitātis exempla referantur. Ipse autem ut excipis omnēs ut exspectās ut magnam partem diērum inter tot imperī cūrās quasi per ōtium trānsigis Itaque nōn albī et attonitī nec ut perīculum capitis aditūrī tarditāte sed secūrī et hilarēs cum commodum est convenīmus. Et admittente prīncipe interdum est aliquid quod nōs domī quasi magis necessārium teneat excūsātī semper tibi nec umquam excūsandī sumus. Scīs enim sibi quemque praestāre quod tē videat quod frequentet ac tantō  līberālius ac diūtius voluptātis hujus cōpiam praebēs. Nec salūtātiōnēs tuās fuga et vastitās sequitur remorāmur resistimus ut in commūnī domō quam nūper illa immānissima bēlua plūrimō terrōre mūnierat cum velut quōdam specū inclūsa nunc propinquōrum sanguinem lamberet nunc sē ad clārissimōrum cīvium strāgēs caedēsque prōferret. Obversābantur foribus horror et minae et pār metus admissīs et exclūsīs ad hōc ipse occursū quoque vīsūque terribilis superbia in fronte īrā in oculīs fēmineus pallor in corpore in ōre impudentia multō rubōre suffūsa. Nōn adīre quisquam nōn adloquī audēbat tenebrās semper sēcrētumque captantem nec umquam ex sōlitūdine suā prōdeuntem nisi ut sōlitūdinem faceret. Ille tamen quibus sibi parietibus et mūrīs salūtem suam tuērī vidēbātur dolum sēcum et īnsidiās et ultōrem scelerum deum inclūsit. Dimōvit perfrēgitque cūstōdiās Poenā angustōsque per aditūs et obstrūctōs nōn secus ac per apertās forēs et invītantia līmina irrūpit longē tunc illī dīvīnitās sua longē arcāna illa cubīlia saevīque sēcessūs in quōs timōre et superbiā et odiō hominum agēbātur. Quantō nunc tūtior quantō sēcūrior eadem domus postquam erus nōn crūdēlitātis sed amōris excubiīs nōn sōlitūdine et claustrīs sed cīvium celebritāte dēfenditur Ecquid ergō Discimus experīmentō fīdissimam esse cūstōdiam prīncipis innocentiam ipsīus. Haec arx inaccessa hoc inexpugnābile mūnīmentum mūnīmentō nōn egēre. Frūstrā sē terrōre succīnxerit quī saeptus cāritāte nōn fuerit armīs enim arma irrītantur. Num autem sēriās tantum partēs diērum in oculīs nostrīs coetūque cōnsūmis nōn remissiōnibus tuīs eadem frequentiā eademque  illa sociālitās interest nōn tibi semper in mediō cibus semperque mēnsā commūnis nōn ex convictū nostrō mūtua voluptās nōn prōvocās reddisque sermōnēs nōn ipsum tempus epulārum tuārum cum frūgālitās contrahat extendit hūmānitās Nōn enim ante medium diem distentus sōlitāriā cēnā spectātor adnotātorque convīvīs tuīs imminēs nec jejūnīs et inānibus plēnus ipse et ēructāns nōn tam adpōnis quam obicis cibōs quōs dēdignēris attingere aegrēque perpessus superbam illam convictus simulātiōnem rūrsus tē ad clandestīnam gāneam occultumque luxum refers. Ergō nōn aurum nec argentum nec exquīsīta ingenia cēnārum sed suāvitātem tuam jūcunditātemque mīrāmur quibus nūlla satietās adest quandō sincēra omnia et vēra et ōrnāta gravitāte. Neque enim aut peregrīnae superstitiōnis ministeria aut obscaēnā petulantiā mēnsis prīncipis oberrat sed benigna invītātiō et līberālēs jocī et studiōrum honor. Inde tibi parcus et brevis somnus nūllumque amōre nostrī tempus angustius quam quod sine nōbīs agis. Sed cum rēbus tuīs ut participēs perfruāmur quae habēmus ipsī quam propria quam nostra sunt Nōn enim exturbātīs priōribus dominīs omne stāgnum omnem lacum omnem etiam saltum immēnsā possessiōne circumvenīs nec ūnīus oculīs flūmina montēs maria dēserviunt. Est quod Caesar nōn suum videat tandemque imperium prīncipis quam patrimōnium majus est. Multa enim ex patrimōniō refert in imperium quae priōrēs prīncipēs occupābant nōn ut ipsī fruerentur sed nē quis alius. Ergō in vestīgia sēdēsque nōbilium immigrant parēs dominī nec jam clārissimōrum vīrōrum receptācula habitātōre servō teruntur aut foedā vastitāte prōcumbunt. Datur intuērī pulcherrimās aedēs dētersō sitū auctās ac vigentēs. Magnum hoc tuum nōn ergā  hominēs modo sed ergā tēcta ipsa meritum sistere ruīnās sōlitūdinem pellere ingentia opera eōdem quō exstrūcta sunt animō ab interitū vindicāre. Mūtā quidem illa et animā cārentia sentīre tamen et laetārī videntur quod niteant quod frequententur quod aliquandō coeperint esse dominī scientis. Circumfertur sub nōmine Caesaris tabula ingēns rērum vēnālium quō fit dētestandā avāritiā illīus quī tam multa concupīscēbat cum habēret supervacua tam multa. Tum exitiālis erat apud prīncipem huic laxior domus illī amoenior vīlla nunc prīnceps in haec eadem dominōs quaerit ipse indūcit ipsōs illōs magnī aliquandō imperātōris hortōs illud numquam nisi Caesaris suburbānum licēmur emimus implēmus. Tanta benignitās prīncipis tanta sēcūritās temporum est ut ille nōs prīncipālibus rēbus exīstimet dignōs nōs nōn timeāmus quod esse dignī vidēmur. Nec vērō emendī tantum cīvibus tuīs cōpiam praebēs sed amoenissima quaeque largīris et dōnās ista inquam dōnās in quae ēlēctūs in quae adoptātus es trānsfers quod jūdiciō accēpistī ac nihil magis tuum crēdis quam quod per amīcōs habēs. Īdem tam parcus in aedificandō quam dīligēns in tuendō. Itaque nōn ut ante immānium trānsvectiōne saxōrum urbis tēcta quatiuntur stant sēcūrae domus nec jam templa nūtantia. Satis est tibi nimiumque cum successerīs frūgālissimō prīncipī magnum reicere aliquid et amputāre ex hīs quae prīnceps tamquam necessāria relīquit. Praetereā pater tuus ūsibus suīs dētrahēbat quae fortūna imperī dederat tū tuīs quae pater. At quam magnificus in pūblicum es Hinc porticūs inde dēlūbra occulta celeritāte properantur ut nōn cōnsummāta sed tantum commūtātā videantur. Hinc immēnsum latus circī templōrum pulchritūdinem prōvocat  digna populō victōre gentium sēdēs nec minus ipsa vīsenda quam quae ex illā spectābuntur vīsenda autem cum cēterā speciē tum quod aequātus plēbis ac prīncipis locus siquidem per omne spatium ūna faciēs omnia continuā et pariā nec magis proprius spectantī Caesarī suggestus quam propriā quae spectet. Licēbit ergō tē cīvibus tuīs invicem contuērī dabitur nōn cubiculum prīncipis sed ipsum prīncipem cernere in pūblicō in populō sedentem populō cui locōrum quīnque mīlia adjēcistī. Auxerās enim numerum ejus congiāriī facilitāte majōremque in posterum suscipī līberālitātis tuae fide jusserās. Hōrum ūnum sī praestitisset alius jam dūdum illī radiātum caput et media inter deōs sēdēs aurō stāret aut ebore augustiōribusque ārīs et grandiōribus victimīs invocārētur. Tū dēlūbra nōn nisi adōrātūrus intrās tibi maximus honor excubāre prō templīs postibusque praetexī. Sīc fit ut dī tibi summum inter hominēs fastīgium servent cum deōrum ipse nōn adpetās. Itaque tuam statuam in vestibulō Jovis optimī maximī ūnam alteramve et hanc aeream cernimus. At paulō ante aditūs omnēs omnēs gradūs tōtāque āreā hinc aurō hinc argentō relūcēbat seu potius polluēbātur cum incestī prīncipis statuīs permixta deōrum simulācra sordērent. Ergō istae quidem aereae et paucae manent manēbuntque quam diū templum ipsum illae autem aureae et innumerābilēs strāge ac ruīnā pūblicō gaudiō litāvērunt. Juvābat illīdere solō superbissimōs vultūs īnstāre ferrō saevīre secūribus ut sī singulōs ictūs sanguis dolorque sequerētur. Nēmō tam temperāns gaudiī seraeque laetitiae quīn īnstar ultiōnis vidērētur cernere lacerōs artūs truncāta membra postrēmō trucēs horrendāsque imāginēs objectās excoctāsque flammīs  ut ex illō terrōre et minīs in ūsum hominum ac voluptātēs ignibus mūtārentur. Similī reverentiā Caesar nōn apud genium tuum bonitātī tuae grātiās agī sed apud nūmen Jovis optimī maximī paterīs illī dēbēre nōs quidquid tibi dēbeāmus illīus quod bene faciās mūneris esse quī tē dēdit. Ante quidem ingentēs hostiārum gregēs per Capitōlīnum iter magnā suī parte velut interceptī dēvertere viā cōgēbantur cum saevissimī dominī atrōcissima effigiēs tantō victimārum cruōre colerētur quantum ipse hūmānī sanguinis profundēbat. Omnia patrēs cōnscrīptī quae dē aliīs prīncipibus ā mē aut dīcuntur aut dicta sunt eō pertinent ut ostendam quam longā cōnsuētūdine corruptōs dēprāvātōsque mōrēs prīncipātūs parēns noster refōrmet et corrigat. Aliōquī nihil nōn parum grātē sine comparātiōne laudātur. Praetereā hoc prīmum ergā optimum imperātōrem piōrum cīvium officium est īnsequī dissimilēs neque enim satis amārit bonōs prīncipēs quī malōs satis nōn ōderit. Adice quod imperātōris nostrī nōn aliud amplius ac diffūsius meritum est quam quod īnsectārī malōs prīncipēs tūtum est. An excidit dolōrī nostrō modo vindicātus Nerō Permitteret crēdō fāmam vītamque ejus carpī quī mortem ulcīscēbātur nec ut in sē dicta interpretārētur quae dē simillimō dīcerentur. Quārē ergā tē Caesar mūneribus omnibus tuīs omnibus comparō multīs antepōnō quod licet nōbīs et in praeteritum dē malīs imperātōribus cotīdiē vindicārī et futūrōs sub exemplō praemonēre nūllum locum nūllum esse tempus quō fūnestōrum prīncipum manēs ā posterōrum exsecrātiōnibus conquiēscant. Quō cōnstantius patrēs cōnscrīptī et dolōrēs nostrōs et  gaudia prōferāmus laetēmur hīs quibus fruimur ingemīscāmus illīs quae patiēbāmur simul utrumque faciendum est sub bonō prīncipe. Hoc sēcrēta nostra hoc sermōnēs hoc ipsae grātiārum āctiōnēs agant meminerintque sīc maximē laudārī incolumem imperātōrem sī priōrēs secus meritī reprehendantur. Nam cum dē malō prīncipe posterī tacent manifēstum est eadem facere praesentem. Et quis jam locus miserae adūlātiōnis manēbat ignārus cum laudēs imperātōrum lūdīs etiam et commissiōnibus celebrārentur saltārentur atque in omne lūdibrium effēminātīs vōcibus modīs gestibus frangerentur Sed illud indignum quod eōdem tempore in senātū et in scaenā ab histriōne et ā cōnsule laudābantur. Tū procul ā tuī cultū lūdicrās artēs remōvistī. Sēria ergō tē carmina honorque aeternus annālium nōn haec brevis et pudenda praedicātiō colit quīn etiam tantō majōre cōnsēnsū in venerātiōnem tuī theātra ipsa cōnsurgent quantō magis dē tē scaenae silēbunt. Sed quid ego istud admīror cum eōs quoque honōrēs quī tibi ā nōbīs offeruntur aut dēlībāre parcissimē aut omnīnō soleās recūsāre Nihil ante tam vulgāre tam parvum in senātū agēbātur ut nōn laudibus prīncipum immorārentur quibuscumque cēnsendī necessitās accidisset. Dē ampliandō numerō gladiātōrum aut dē īnstituendō collēgiō fabrōrum cōnsulēbāmur et quasi prōlātīs imperī fīnibus nunc ingentēs arcus excessūrōsque templōrum fastīgium titulōs nunc mēnsēs etiam nec hōs singulōs nōminī Caesarum dicābāmus. Patiēbantur illī et quasi meruissent laetābantur. At nunc quis nostrum tamquam oblītus ejus dē quō refertur cēnsendī officium prīncipis honōre cōnsūmit Tuae moderātiōnis haec laus nōn  cōnstantiae nostrae et tibi obsequimur quod in cūriam nōn ad certāmen adūlātiōnum sed ad ūsum mūnusque jūstitiae convenīmus hanc simplicitātī tuae vēritātīque grātiam relātūrī ut tē quae vīs velle quae nōn vīs nōlle crēdāmus. Incipimus inde dēsinimus ibi ā quō incipī in quō dēsinī sub aliō prīncipe nōn posset. Nam plērōsque ex dēcrētīs honōribus et aliī nōn recēpērunt nēmō ante tantus fuit ut crēderētur nōluisse dēcernī quod ego titulīs omnibus speciōsius reor quandō nōn trabibus aut saxīs nōmen tuum sed monimentīs aeternae laudis incīditur. Ībit in saecula fuisse prīncipem cui flōrentī et incolumī numquam nisi modicī honōrēs saepius nūllī dēcernerentur. Et sānē sī velimus cum priōrum temporum necessitāte certāre vincēmur ingeniōsior est enim ad excōgitandum simulātiō vēritāte servītus lībertāte metus amōre. Simul cum jam prīdem novitās omnis adūlātiōne cōnsūmpta sit nōn alius ergā tē novus honor superest quam sī aliquandō dē tē tacēre audeāmus. Age sī quandō pietās nostra silentium rūpit et verēcundiam tuam vīcit quae quāliaque aut dēcernimus nōs aut tū nōn recusasut adpāreat nōn superbiā et fastīdiō tē amplissimōs honōrēs repudiāre quī minōrēs nōn dēdignēris. Pulchrius hoc Caesar quam sī recūsārēs omnēs nam recūsāre omnēs ambitiōnis moderātiō est ēligere parcissimōs. Quō temperāmentō et nōbīs et aerāriō     aerāriō autem quod sūmptibus ejus adhibēs modum ut quī exhaustum nōn sīs innocentium bonīs replētūrus. Stant igitur effigiēs tuae quālēs ōlim ob ēgregiā in rem pūblicam meritā prīvātīs dicābantur vīsuntur eādem ē māteriā Caesaris statuae quā Brūtōrum qua Camillōrum. Nec discrepat causa illī enim  rēgēs hostemque victōrem moenibus dēpulērunt hīc rēgnum ipsum quaeque alia captīvitās gignit arcet ac summovet sēdemque obtinet prīncipis nē sit dominō locus. Ac mihi intuentī sapientiam tuam minus mīrum vidētur quod mortālēs istōs cadūcōsque titulōs aut dēprecēris aut temperēs scīs enim ubi vēra prīncipis ubi sempiterna sit glōria. Hī sunt honōrēs in quōs nihil flammīs nihil senectūtī nihil successōribus liceat. Arcus enim et statuās ārās etiam templaque dēmōlītur et obscūrat oblīviō neglegit carpitque posteritās contrā contemptor ambitiōnis et īnfīnītae potestātis domitor ac frēnātor animus ipsa vetustāte flōrēscit nec ab ūllīs magis laudātur quam quibus minimē necesse est. Praetereā ut quisque factus est prīnceps extemplō fāma ejus incertum bona an mala cēterum aeterna est. Nōn ergō perpetuā prīncipī fāmā quae invītum manet sed bona concupīscenda est eā porrō nōn imāginibus et statuīs sed virtūte ac meritīs prōrogātur. Quīn etiam leviōra haec fōrmam prīncipis figūramque nōn aurum melius vel argentum quam favor hominum exprimat teneatque. Quod quidem prōlixē tibi cumulātēque contingit cujus laetissima faciēs et amābilis vultus in omnium cīvium ōre oculīs animō sedet. Adnotāsse vōs crēdō patrēs cōnscrīptī jam dūdum mē nōn ēligere quae referam. Prōpositum est enim mihi prīncipem laudāre nōn prīncipis facta. Nam laudābilia multa etiam malī faciunt ipse laudārī nisi optimus nōn potest. Quārē nōn alia major imperātor augustē glōria tua quam quod agentibus tibi grātiās nihil vēlandum est nihil omittendum est. Quid est enim in prīncipātū tuō quod cujusquam praedicātiō vel trānsilīre vel praetervehī dēbeat Quod mōmentum quod immō temporis pūnctum aut beneficiō sterile aut vacuum laude Nōn omnia ejus modī ut is optimē tē laudāsse  videātur quī nārrāverit fidēlissimē Quō fit ut prope in immēnsum diffundātur ōrātiō mea et necdum dē bienniō loquor. Quam multa dīxī dē moderātiōne et quantō plūra adhūc restant ut illud quod secundum cōnsulātum recēpistī quia prīnceps et pater dēferēbat at postquam ad tē imperī summam et cum omnium rērum tum etiam tuī potestātem dī trānstulērunt tertium cōnsulātum recūsāstī cum agere tam bonum cōnsulem possēs. Magnum est differre honōrem glōriam majus. Gestum cōnsulātum mīrer an nōn receptum gestum nōn in hōc urbis ōtiō et intimō sinū pācis sed juxtā barbarās gentēs ut illī solēbant quibus erat mōris palūdāmentō mūtāre praetextam ignōtāsque terrās victōriā sequī. Pulchrum imperiō glōriōsum tibi cum tē sociī atque amīcī sua in patriā suīs in sēdibus adiērunt. Decōra faciēs multa post saecula cōnsulis tribūnal viridī caespite extructum nec fascium tantum sed pilōrum signōrumque honōre circumdatum. Augēbant majestātem praesidentīs dīversī postulantium habitūs ac dissonae vōcēs rāraque sine interprete ōrātiō. Magnificum est cīvibus jūrā quid hostibus reddere speciōsum certam forī pācem quid immānēs campōs sellā curūlī victōrisque vestīgiō premere imminēre minācibus rīpīs tūtum quiētumque spernere barbarōs fremitūs hostīlemque terrōrem nōn armōrum magis quam togārum ostentātiōne compescere Itaque nōn tē apud imāginēs sed ipsum praesentem audientem cōnsalūtābant imperātōrem nōmenque quod aliī domitīs hostibus tū contemptīs merēbāre. Haec laus āctī cōnsulātūs illā dilātī quod adhūc initiō prīncipātus ut jam exsatiātus honōribus et explētus cōnsulātum recūsāstī quem novī imperātōrēs dēstinātum aliīs in sē  trānsferēbant. Fuit etiam quī in prīncipātūs suī fīne cōnsulātum quem dederat ipse magna ex parte jam gestum extorquēret et raperet. Hoc ergō honōrē quem et incipientēs prīncipēs et dēsinentēs adeō concupīscunt ut auferant tū ōtiōsō ac vacante prīvātīs cessistī. Invidiōsusne erat aut tibi tertius cōnsulātus aut prīncipī prīmus Nam secundum imperātor quidem sub imperātōre tamen inistī nihilque imputāre in eō vel honōrī potes vel exemplō nisi obsequium. Ita vērō quae cīvitās quīnquiēs atque etiam sexiēs cōnsulēs vīdit nōn illōs quī exspīrante jam lībertāte per vim ac tumultum creābantur sed quibus sēpositīs et absentibus in rūra sua cōnsulātūs ferēbantur in hāc cīvitāte tertium cōnsulātum prīnceps generis hūmānī ut praegravem recūsāstī Tantōne Papīriīs etiam et Quīntiīs moderātior Augustus et Caesar et pater patriae At illōs rēs pūblica ciēbat. Quid tē nōn eadem rēs pūblica nōn senātus nōn cōnsulātūs ipse quī sibi tuīs umerīs attollī et augēscere vidētur Nōn tē ad exemplar ejus vocō quī continuīs cōnsulātibus fēcerat longum quendam et sine discrīmine annum hīs tē cōnferō quōs certum est quotiēns cōnsulēs fuērunt nōn sibi praestitisse. Erat in senātū ter cōnsul cum tū tertium cōnsulātum recūsābās. Onerōsum nesciō quid verēcundiae tuae cōnsēnsus noster indīxerat ut prīnceps totiēns cōnsul essēs quotiēns senātor tuus nimia modestia istud etiam prīvātus recūsāssēs. An cōnsulāris virī triumphālisque fīlius cum tertiō cōnsul creātur ascendit Nōn dēbitum hoc illī nōn vel sōla generis clāritāte prōmeritum Contigit ergō prīvātīs aperīre annum fāstōsque reserāre et hoc quoque redditae lībertātis indicium fuit quod cōnsul alius quam Caesar esset. Sīc exāctīs rēgibus coepit līber annus sīc ōlim servitūs pulsa  prīvāta fāstīs nōmina indūxit. Miserōs ambitiōnis quī ita cōnsulēs semper ut semper prīncipēs erant Quamquam nōn ambitiō quam līvor et malignitās vidērī potest omnēs annōs possidēre summumque illud purpurae decus nōn nisi praecerptum praeflōrātumque trānsmittere. Tuam vērō magnanimitātem an modestiam an benignitātem prius mīrer Magnanimitātis fuit expetītō semper honōre abstinēre modestiae cēdere benignitātis per aliōs fruī. Sed jam tempus est tē ipsī cōnsulātuī praestāre ut majōrem eum suscipiendō gerendōque faciās. Nam saepius recūsāre ambiguam ac potius illam interpretātiōnem habet tamquam minōrem putēs. Tū quidem ut maximum recūsāstī sed hoc persuādēre nēminī poteris nisi aliquandō et nōn recūsāverīs. Cum arcus cum tropaea cum statuās dēprecāris tribuenda est verēcundiae tuae venia illa enim sānē tibi dicantur. Nunc vērō postulāmus ut futūrōs prīncipēs doceās inertiae renūntiāre paulisper dēliciās differre paulisper et saltem ad brevissimum tempus ex illō fēlīcitātis somnō velut excitārī induere praetextam quam cum dare possent occupārint ascendere curūlem quam dētineant esse dēnique quod concupierint nec ideō tantum velle cōnsulēs fierī ut fuerint. Gessistī alterum cōnsulātum sciō illum exercitibus illum prōvinciīs illum etiam exterīs gentibus poteris imputāre nōn potes nōbīs. Audīmus quidem tē omne mūnus cōnsulis obīsse sed audīmus dīceris jūstissimus hūmānissimus patientissimus fuisse sed dīceris. Aequum est aliquandō nōs jūdiciō nostrō oculīs nostrīs nōn fāmae semper et rūmōribus crēdere. Quousque absentēs dē absente gaudēbimus Liceat experīrī an aliquid superbiae tibi ille ipse secundus cōnsulātus  attulerit. Multum in commūtandīs mōribus hominum medius annus valet in prīncipum plūs. Didicimus quidem cui virtūs aliqua contingat omnēs inesse cupimus tamen experīrī an nunc quoque ūna eademque rēs sit bonus cōnsul et bonus prīnceps. Nam praeter id quod est arduum duās eāsque summās potestātēs simul capere tum inest utrīque nōn nūlla dīversitās cum prīncipem quam simillimum esse prīvātō cōnsulem quam dissimillimum deceat. Atque ego videō proximō annō cōnsulātūs recūsandī hanc praecipuam fuisse ratiōnem quod eum absēns gerere nōn poterās. Sed jam urbī vōtīsque pūblicīs redditus quid est in quō magis sīs adprobātūrus quae quantaque fuerint quae dēsīderābāmus Parum est ut in cūriam veniās nisi et convocās ut intersīs senātuī nisi et praesidēs ut cēnsentēs audiās nisi et perrogās. Vīs illud augustissimum cōnsulum aliquandō tribūnal majestātī suae reddere ascende. Vīs cōnstāre reverentiam magistrātibus lēgibus auctōritātem modestiam postulantibus adīre. Quod enim interesset reī pūblicae sī prīvātus essēs cōnsulem tē habēret tantum an et senātōrem hoc nunc scītō interesse prīncipem tē habeat tantum an et cōnsulem. Hīs tot tantīsque ratiōnibus quamquam multum reluctāta verēcundia prīncipis nostrī tandem tamen cessit. At quemadmodum cessit Nōn sē ut prīvātīs sed ut prīvātōs sibi parēs faceret. Recēpit enim tertium cōnsulātum ut daret. Nōverat pudōrem nōverat moderātiōnem hominum quī nōn sustinērent tertiō cōnsulēs esse nisi cum ter cōnsule. Bellōrum istud sociīs ōlim perīculōrum cōnsortibus parce tamen tribuēbātur quod tū singulāribus  virīs ac dē tē quidem bene ac fortiter sed in togā meritīs praestitistī. Vtriusque cūra utriusque vigilantia obstrictūs es Caesar. Sed in prīncipe rārum ac prope īnsolitum est ut sē putet obligātum aut sī putet amet. Dēbēs ergō Caesar et solvis et cum ter cōnsulēs facis nōn tibi magnus prīnceps sed nōn ingrātus amīcus vidēris quīn etiam perquam modica quaedam cīvium merita fortūnae tuae vīribus in majus extollis. Efficis enim ut tantum tibi quisque praestitisse videātur quantum ā tē recēpit. Quid istī benignitātī precer nisi ut semper obligēs obligēris incertumque faciās utrum magis expediat cīvibus tuīs dēbēre tibi an praestitisse Equidem illum antīquum senātum contuērī vidēbar cum ter cōnsule adsidente tertiō cōnsulem dēsignātum rogārī sententiam cernerem. Quantī tunc illī quantusque tū Accidit quidem ut corpora quamlibet ardua et excelsa prōcēriōribus admōta dēcrēscant item ut altissimae cīvium dignitātēs collātiōne fastīgiī tuī quasi dēprimantur quantōque propius ad magnitūdinem tuam ascenderint tantum etiam ā suā dēscendisse videantur. Illōs tamen tū quamquam nōn potuistī tibi aequāre cum vellēs adeō in ēditō collocāstī ut tantum super cēterōs quantum īnfrā tē cernerentur. Sī ūnīus tertium cōnsulātum eundem in annum in quem tuum contulissēs ingentis animī specimen habērētur. Vt enim fēlīcitātis est quantum velīs posse sīc magnitūdinis velle quantum possīs. Laudandus quidem et ille quī cōnsulātum tertium meruit sed magis sub quō meruit magnus memorandusque quī tantum praemium cēpit sed major quī capientī dedit. Quid quod duōs pariter tertiō cōnsulātū duōs collēgiī tuī sānctitāte decorāstī ut sit nēminī dubium hanc tibi praecipuam causam fuisse extendendī cōnsulātūs tuī ut  duōrum cōnsulātūs amplecterētur collēgamque tē nōn ūnī daret. Vterque nūper cōnsulātum alterum gesserat ā patre tuō id est quantō minus quam ā tē datum utriusque adhūc oculīs paulō ante dīmissī fascēs oberrābant utriusque sollemnīs ille līctōrum et praenūntius clāmor auribus īnsēderat cum rūrsus curūlis rūrsusque purpurā ut ōlim cum hostis in proximō et in summum discrīmen adducta rēs pūblica expertum honōribus vīrum posceret nōn cōnsulātūs hominibus īsdem sed īdem hominēs cōnsulātibus reddēbantur. Tanta tibi bene faciendī vīs ut indulgentia tua necessitātēs aemulētur. Modo praetextās exuerant resūmant modo līctōrēs abīre jusserant revocent modo grātulantēs amīcī recesserant revertantur. Hominisne istud ingenium est hominis potestās renovāre gaudia redintegrāre laetitiam nūllamque requiem grātulātiōnibus dare neque alia repetendīs cōnsulātibus intervālla permittere nisi dum fīniuntur Faciās ista semper nec umquam in hōc opere aut animus tuus aut fortūna lassētur dēs quam plūrimīs tertiōs cōnsulātūs et cum plūrimīs tertiōs cōnsulātūs dederīs semper tamen plūrēs quibus dēbeās dare supersint. Omnium quidem beneficiōrum quae merentibus tribuuntur nōn ad ipsōs gaudium majus quam ad similēs redundat praecipuē tamen ex hōrum cōnsulātū nōn ad partem aliquam senātus sed ad tōtum senātum tanta laetitia pervenit ut eundem honōrem omnēs sibi et dedisse et accēpisse videantur. Nempe enim hī sunt quōs senātus cum pūblicīs sūmptibus minuendīs optimum quemque praeficeret ēlēgit et quidem prīmōs. Hoc est igitur hoc est quod penitus illōs animō Caesaris īnsinuāvit. An parum saepe expertī sumus hanc esse rērum condiciōnem ut senātūs favor apud  prīncipem aut prōsit aut noceat Nonne paulō ante nihil magis exitiāle erat quam illa prīncipis cōgitātiō hunc senātus probat hic senātuī cārus est Ōderat quōs nōs amārēmus sed et nōs quōs ille. Nunc inter prīncipem senātumque dignissimī cujusque cāritāte certātur. Dēmōnstrāmus invicem crēdimus invicem quodque maximum amōris mūtuī signum est eōsdem amāmus. Proinde patrēs cōnscrīptī favēte apertē dīligite cōnstanter. Nōn jam dissimulandus est amor nē noceat nōn premendum odium nē prōsit eadem Caesar quae senātus probat improbatque. Vōs ille praesentēs vōs etiam absentēs in cōnsiliō habet. Tertiō cōnsulēs fēcit quōs vōs ēlēgerātis et fēcit hōc ōrdine quō ēlēctī ā vōbīs erant. Magnus uterque honor vester sīve eōsdem maximē dīligit quōs scit vōbīs esse cārissimōs sīve illīs nēminem praefert quamvīs aliquem magis amet. Prōposita sunt seniōribus praemia juvenibus exempla. Adeant frequentent sēcūrās tandem ac patentēs domōs. Quisquis probātōs senātuī virōs suspicit hīc maximē prīncipem prōmerētur. Sibi enim adcrēscere putat quod cuique adstruātur nūllamque in eō glōriam pōnit quod sit omnibus major nisi maximī fuerint quibus major est. Perstā Caesar in istā ratiōne prōpositī tālēsque nōs crēde quālis fāma cujusque est. Huic aurēs huic oculōs intende nē respexerīs clandestīnās exīstimātiōnēs nūllīsque magis quam audientibus īnsidiantēs susurrōs. Melius omnibus quam singulīs crēditur singulī enim dēcipere et dēcipī possunt nēmō omnēs nēminem omnēs fefellērunt. Praevertor jam ad cōnsulātum tuum etsī sunt quaedam ad cōnsulātum quidem pertinentia ante cōnsulātum tamen in prīmīs quod comitiīs tuīs interfuistī candidātūs nōn cōnsulātūs tantum sed immortālitātis et glōriae et exemplī  quod sequerentur bonī prīncipēs malī mīrārentur. Vīdit tē populus Rōmānus in illā vetere potestātis suae sēde perpessus es longum illud carmen comitiōrum nec jam inrīdendam moram cōnsulque sīc factus es ut ūnus ex nōbīs quōs facis cōnsulēs. Quotus quisque prīncipum antecēdentium honōrem istum aut cōnsulātuī habuit aut populō Nōn aliī marcidī somnō hesternāque cēnā redundantēs comitiōrum suōrum nūntiōs opperiēbantur aliī sānē pervigilēs et īnsomnēs sed intrā cubīlia sua illīs ipsīs cōnsulibus ā quibus cōnsulēs renūntiābantur exsilia et caedem māchinābantur Ō prāva et īnscia vērae majestātis ambitiō concupīscere honōrem quem dēdignēris dēdignārī quem concupierīs cumque ex proximīs hortīs campum et comitia prōspectēs sīc ab illīs abesse tamquam Danubīō Rhēnōque dirimāre Āversēris tū honōrī tuō spērāta suffrāgia renūntiārīque tē cōnsulem jussisse contentus līberae cīvitātis nē simulātiōnem quidem servēs abstineās dēnique comitiīs abstrūsus atque abditus quasi illīc tibi nōn cōnsulātus dētur sed abrogētur imperium Haec persuāsiō superbissimīs dominīs erat ut sibi vidērentur prīncipēs esse dēsinere sī quid facerent tamquam senātōrēs. Plērīque tamen nōn tam superbiā quam metū quōdam submovēbantur. An stuprōrum sibi incestārumque noctium cōnsciī auspicia polluere sacrātumque campum nefāriō audērent contāmināre vestīgiō Nōn adeō deōs hominēsque contempserant ut in illā spatiōsissimā sēde hominum deōrumque conjectōs in sē oculōs ferre ac perpetī possent. Tibi contrā et moderātiō tua suāsit et sānctitās ut tē et religiōnī deōrum et jūdiciīs hominum exhibērēs. Aliī cōnsulātum ante quam acciperent tū et dum accipis meruistī. Perācta erant sollemnia comitiōrum sī prīncipem  cōgitārēs jamque sē omnis turba commōverat cum tū mīrantibus cūnctīs accēdis ad cōnsulis sellam adigendum tē praebēs in verba prīncipibus ignōta nisi cum jūrāre cōgerent aliōs. Vidēs quam necessārium fuerit cōnsulātum nōn recūsāre. Nōn putāssēmus istud tē factūrum fuisse sī recūsāssēs. Stupeō patrēs cōnscrīptī necdumque satīs aut oculīs meīs aut auribus crēdō atque identidem mē an audierim an vīderim interrogō. Imperātor ergō et Caesar et Augustus et pontifex maximus stetit ante gremium cōnsulis sēditque cōnsul prīncipe ante sē stante et sēdit inturbātus interritus et tamquam ita fierī solēret. Quīn etiam sedēns stantī praeiit jūs jūrandum et ille jūrāvit expressit explānāvitque verba quibus caput suum domum suam sī scienter fefellisset deōrum īrae cōnsecrāret. Ingēns Caesar et pār glōria tua sīve fēcerint istud posteā prīncipēs sīve nōn fēcerint. Vllane satis digna praedicātiō est idem tertiō cōnsulem fēcisse quod prīmō īdem prīncipem quod prīvātum īdem imperātōrem quod sub imperātōre Nesciō jam nesciō pulchriusne sit illud quod praeeunte nūllō an hoc quod aliō praeeunte jūrāstī. In rōstrīs quoque similī religiōne ipse tē lēgibus subjēcistī lēgibus Caesar quās nēmō prīncipī scrīpsit. Sed tū nihil amplius vīs tibi licēre quam nōbīs sīc fit ut nōs tibi plūs velimus. Quod ego nunc prīmum audiō nunc prīmum discō nōn est prīnceps super lēgēs sed lēgēs super prīncipem īdemque Caesarī cōnsulī quod cēterīs nōn licet. Jūrat in lēgēs attendentibus dīs nam cui magis quam Caesarī attendant jūrat observantibus hīs quibus idem jūrandum est nōn ignārus aliōquī nēminī religiōsius quod jūrāverit  cūstōdiendum quam cujus maximē interest nōn pejerārī. Itaque et abitūrus cōnsulātū jūrāstī tē nihil contrā lēgēs fēcisse. Magnum hoc erat cum prōmitterēs majus postquam praestitistī. Jam totiēns prōcēdere in rōstra inascēnsumque illum superbiae prīncipum locum terere hīc suscipere hīc pōnere magistrātūs quam dignum tē quamque dīversum cōnsuētūdinī illōrum quī pauculīs diēbus gestum cōnsulātum immō nōn gestum abiciēbant per ēdictum Hoc prō contiōne prō rōstrīs prō jūre jūrandō scīlicet ut prīmīs extrēma congruerent utque hōc solō intellegerentur ipsī cōnsulēs fuisse quod aliī nōn fuissent. Nōn trānsiluī patrēs cōnscrīptī prīncipis nostrī cōnsulātum sed eundem in locum contulī quidquid dē jūre jūrandō dīcendum erat. Neque enim ut in sterilī jejūnāque māteriā eandem speciem laudis dēdūcere ac spargere atque identidem tractāre dēbēmus. Inlūxerat prīmus cōnsulātūs tuī diēs quō tū cūriam ingressūs nunc singulōs nunc ūniversōs adhortātūs es resūmere lībertātem capessere quasi commūnis imperī cūrās invigilāre pūblicīs ūtilitātibus et īnsurgere. Omnēs ante tē eadem ista dīxērunt nēminī tamen ante tē crēditum est. Erant sub oculīs naufragia multōrum quōs īnsidiōsā tranquillitāte prōvectōs imprōvīsus turbō perculerat. Quod enim tam īnfīdum mare quam blanditiae prīncipum illōrum quibus tanta levitās tanta fraus ut facilius esset īrātōs quam propitiōs cavēre Tē vērō sēcūrī et alacrēs quō vocās sequimur. Jubēs esse līberōs erimus jubēs quae sentīmus prōmere in medium prōferēmus. Neque enim adhūc ignāviā quādam et īnsitō torpōre cessāvimus terror et metus et misera illa ex perīculīs factā prūdentia monēbat ut ā rē pūblicā ubi erat autem omnīnō rēs pūblica oculōs  aurēs animōs āverterēmus. At nunc tuā dexterā tuīsque prōmissīs frētī et innīxī obsaepta diūtinā servitūte ōra reserāmus frēnātamque tot malīs linguam resolvimus. Vīs enim tālēs esse nōs quālēs jubēs nihilque exhortātiōnibus tuīs fūcātum nihil subdolum nihil dēnique quod crēdentem fallere pāret nōn sine perīculō fallentis. Neque enim umquam dēceptus est prīnceps nisi quī prius ipse dēcēpit. Equidem hunc parentis pūblicī sēnsum cum ex ōrātiōne ejus tum prōnūntiātiōne ipsa perspexisse videor. Quae enim illa gravitās sententiārum quam inadfectāta vēritās verbōrum quae adsevērātiō in vōce quae adfirmātiō in vultū quantā in oculīs habitū gestū tōtō dēnique corpore fidēs Tenēbit ergō semper quid suāserit scietque nōs quotiēns lībertātem quam dedit experiēmur sibi pārēre. Nec verendum est nē incautōs putet sī fidēlitāte temporum cōnstanter ūtāmur quōs meminit sub malō prīncipe aliter vīxisse. Nuncupāre vōta et prō aeternitāte imperiī et prō salūte prīncipum immō prō salūte prīncipum ac propter illōs prō aeternitāte imperiī solēbāmus. Haec prō imperātōre nostrō in quae sint verba suscepta operae pretium est adnotāre. Sī bene rem pūblicam et ex ūtilitāte omnium rēxerit. Digna vōta quae semper suscipiantur semperque solvantur. Ēgit cum dīs ipsō tē auctōre Caesar rēs pūblica ut tē sospitem incolumemque praestārent sī tū cēterōs praestitissēs sī contrā illī quoque ā cūstōdiā tuī capitis oculōs dimovērent tēque relinquerent vōtīs quae nōn palam susciperentur. Aliī sē superstitēs reī pūblicae optābant faciēbantque tibi salūs tua invīsa est sī nōn sit cum reī pūblicae salūte conjūnctā. Nihil prō tē paterīs optārī nisi expediat optantibus  omnibusque annīs in cōnsilium dē tē deōs mittis exigisque ut sententiam suam mūtent sī tālīs esse dēsierīs quālis ēlēctus es sed ingentī cōnscientiā Caesar quasi pacīsceris cum dīs ut tē sī merēberis servent cum sciās an mereāris nēminem magis quam deōs scīre. Nōnne vōbīs patrēs cōnscrīptī haec diēbus ac noctibus agitāre sēcum vidētur Ego quidem in mē sī omnium ūtilitās ita posceret etiam praefectī manum armāvī sed nē deōrum quidem aut īram aut neglegentiam dēprecor quaesō immō et obtestor nē umquam prō mē vōta rēs pūblica invīta suscipiat aut sī suscēperit invīta nē dēbeat Capis ergō Caesar salūtis tuae glōriōsissimum frūctum ex cōnsēnsū deōrum. Nam cum excipiās ut ita dēmum tē deī servent sī bene rem pūblicam et ex ūtilitāte omnium rēxerīs certus es bene tē rem pūblicam et ex ūtilitāte omnium regere cum servent. Itaque sēcūrus tibi et laetus diēs exit quī prīncipēs aliōs cūrā et metū distinēbat cum suspēnsī et attonitī parumque cōnfīsī patientiā nostrā hinc atque inde pūblicae servitūtis nūntiōs exspectārent. Ac sī forte aliquōs flūmina nivēs ventī praepedīssent statim hoc illud esse crēdēbant quod merēbantur nec erat discrīmen ūllum pavōris proptereā quod cum ā malō prīncipe tamquam successor timeātur quisquis est dignior cum sit nēmō nōn dignior omnēs timentur. Tuam sēcūritātem nōn mora nūntiōrum nōn litterārum tarditās differt. Scīs tibi ubīque jūrārī cum ipse jūrāverīs omnibus. Nēmō hoc nōn sibi praestat. Amāmus quidem tē in quantum merēris istud tamen nōn tuī facimus amōre sed nostrī nec umquam inlūcēscat diēs quō prō tē nuncupet vōta nōn ūtilitās nostra sed fidēs  Caesar. Turpis tūtēla prīncipis cui potest imputārī. Querī libet quod in sēcrēta nostra nōn inquīrant prīncipēs nisi quōs ōdimus. Nam sī eadem cūra bonīs ac malīs esset quam ubīque admīrātiōnem tuī quod gaudium exsultātiōnemque dēprēnderēs quōs omnium cum conjugibus ac līberīs quōs etiam cum domesticīs ārīs focīsque sermōnēs Scīrēs mollissimīs istīs auribus parcī. Et aliōquī cum sint odium amorque contrāria hoc perquam simile habent quod ibi intemperantius amāmus bonōs prīncipēs ubi līberius mālōs ōdimus. Cēpistī tamen et adfectūs nostrī et jūdiciī experīmentum quantum maximum praesēns capere potuistī illō diē quō sollicitūdinī pudōrīque candidātōrum ita cōnsuluistī nē ūllius gaudium alterīus trīstitia turbāret. Aliī cum laetitiā aliī cum spē recessērunt multīs grātulandum nēmō cōnsōlandus fuit. Nec ideō sēgnius juvenēs nostrōs exhortātus es senātum circumīrent senātuī supplicārent atque ita ā prīncipe spērārent honōrēs sī ā senātū petīssent. Quō quidem in locō sī quibus opus exemplō adjēcistī ut tē imitārentur. Arduum Caesar exemplum et quod imitārī nōn magis quisquam candidātōrum quam prīncipum possit. Quis enim vel ūnō diē reverentior senātus candidātus quam tū cum omnī vītā tum illō ipsō tempore quō jūdicās dē candidātīs An aliud ā tē quam senātūs reverentia obtinuit ut juvenibus clārissimae gentīs dēbitum generī honōrem sed ante quam dēbērētur offerrēs Tandem ergō nōbilitās nōn obscūrātur sed inlūstrātur ā prīncipe tandem illōs ingentium virōrum nepōtēs illōs posterōs lībertātis nec terret Caesar nec pavet quīn immō festīnātīs honōribus amplificat atque auget et majōribus suīs reddit. Sī quid usquam stirpis antīquae sī quid residuae clāritātis hoc amplexātur ac refovet et in ūsum reī  pūblicae prōmit. Sunt in honōre hominum et in ōre fāmae magna nōmina excitāta ex tenebrīs oblīviōnis indulgentia Caesaris cujus haec intentiō est ut nōbilēs et cōnservet et faciat. Praefuerat prōvinciae quaestor ūnus ex candidātīs inque eā cīvitātis amplissimae reditus ēgregiā cōnstitūtiōne fundāverat. Hoc senātuī adlēgandum putāstī. Cūr enim tē prīncipe quī generis tuī clāritātem virtūte superāstī dēterior esset condiciō eōrum quī posterōs habēre nōbilēs merērentur quam eōrum quī parentēs habuissent Ō tē dignum quī dē magistrātibus nostrīs semper haec nūntiēs nec poenīs malōrum sed bonōrum praemiīs bonōs faciās Accēnsa est juventūs ērēxitque animōs ad aemulandum quod laudārī vidēbat nec fuit quisquam quem nōn haec cōgitātiō subīret cum scīret quidquid ā quoque in prōvinciīs bene fieret omnia tē scīre. Vtīle est Caesar et salūtāre praesidibus prōvinciārum hanc habēre fīdūciam parātum esse sānctitātī industriae suae maximum praemium jūdicium prīncipis suffrāgium prīncipis. Adhūc autem quamlibet sincēra rēctaque ingenia etsī nōn dētorquēbat hebetābat tamen misera sed vēra reputātiō Vidēs enim sī quid bene fēcerō sciet Caesar aut sī scierit testimōnium reddet Ita eadem illa seu neglegentia seu malignitās prīncipum cum male cōnsultīs impūnitātem rēctē factīs nūllum praemium pollicērētur nec illōs ā crīmine et hōs dēterrēbat ā laude. At nunc sī bene aliquis prōvinciam rēxerit huic quaesīta virtūte dignitās offertur. Patet enim omnibus honōris et glōriae campus ex hōc quisque quod concupiit petat et adsecūtus sibi dēbeat. Prōvinciīs quoque in posterum et injūriārum metum et accūsandī necessitātem remīsistī. Nam sī prōfuerint quibus  grātiās ēgerint dē nūllō querī cōgentur    et aliōquī nihil magis prōdesse candidātō ad sequentēs honōrēs quam perāctōs. Optimē magistrātus magistrātū honōre honor petitur. Volō ego quī prōvinciam rēxerit nōn tantum cōdicillōs amīcōrum nec urbānā conjūrātiōne ēblandītās precēs sed dēcrēta colōniārum dēcrēta cīvitātum adlēget. Bene suffrāgiīs cōnsulārium vīrōrum urbēs populī gentēs īnseruntur. Efficācissimum prō candidātō genus est rogandī grātiās agere. Jam quō adsēnsū senātūs quō gaudiō exceptum est cum candidātīs ut quemque nōmināverās ōsculō occurrerēs dēvexus quidem in plānum et quasi ūnus ex grātulantibus Tē magis mīrer an improbem illōs quī effēcērunt ut istud magnum vidērētur cum velut adfīxī curūlibus suīs manum tantum et hanc cūnctanter et pigrē et imputantibus similēs prōmerent Contigit ergō oculīs nostrīs antīqua faciēs prīnceps aequātus candidātīs et simul stantis intuērī parem accipientibus honōrem quī dabat. Quod factum tuum ā cūnctō senātū quam vērā acclāmātiōne celebrātum est Tantō major tantō augustior Nam cui nihil ad augendum fastīgium superest hic ūnō modō crēscere potest sī sē ipse summittat sēcūrus magnitūdinis suae. Neque enim ab ūllō perīculō fortūna prīncipum longius abest quam humilitātis. Mihi quidem nōn tam hūmānitās tua quam intentiō ejus admīrābilis vidēbātur. Quippe cum ōrātiōnī oculōs vōcem manum commodārēs ut sī aliī eadem ista mandāssēs omnēs comitātīs numerōs obībās. Atque etiam cum suffrāgātōrum  nōmina honōre quō sōlent exciperentur tū quoque inter excipientēs erās et ex ōre Caesaris ille senātōrius adsēnsus audiēbātur quodque apud prīncipem perhibēre testimōnium merentibus gaudēbāmus perhibēbātur ā prīncipe. Faciēbās ergō cum dīcerēs optimōs nec ipsōrum modo vīta ā tē sed jūdicium senātūs comprobābātur ōrnārīque sē nōn illōs magis quōs laudābās laetābātur. Jam quod precātus es caelitēs ut illa ipsa ōrdinātiō comitiōrum bene ac fēlīciter ēvenīret nōbīs reī pūblicae tibi nōnne tāle est ut nōs hunc ōrdinem vōtōrum convertere dēbeāmus eōsdemque obsecrāre ut omnia quae facis quaeque faciēs prōsperē cēdant tibi reī pūblicae nōbīs vel sī brevius sit optandum ut ūnī tibi in quō et rēs pūblica et nōs sumus Fuit tempus ac nimium diū fuit quō alia adversa alia secunda prīncipī et nōbīs nunc commūnia tibi nōbīscum tam laeta quam trīstia nec magis sine tē nōs esse fēlīcēs quam tū sine nōbīs potes. An sī possēs in fīne vōtōrum adjēcissēs ut ita precibus tuīs dī adnuerent sī jūdicium nostrum merērī persevērāssēs Adeō nihil tibi amōre cīvium antīquius ut ante ā nōbīs deinde ā dīs atque ita ab illīs amārī velīs sī ā nōbīs amēris. Et sānē priōrum prīncipum exitus docuit nē ā dīs quidem amārī nisi quōs hominēs ament. Arduum erat hās precātiōnēs tuās laudibus adaequāre adaequāvimus tamen. Quī amōris ārdor quī stimulī quae facēs illās nōbīs exclāmātiōnēs subjēcērunt Nōn nostrī Caesar ingeniī sed tuae virtūtis tuōrumque meritōrum vōcēs fuērunt quās nūlla umquam adūlātiō invēnit nūllus cuīquam terror expressit. Quem sīc timuimus ut haec fingerēmus quem sīc amāvimus ut haec fatērēmur Nostī necessitātem servitūtis ecquandō  simile aliquid audīstī ecquandō dīxistī Multa quidem excōgitat metus sed quae adpāreant quaesīta ab invītīs. Aliud sollicitūdinis aliud sēcūritātis ingenium est alia trīstium inventiō alia gaudentium neutrum simulātiōnēs expresserint. Habent sua verba miserī sua verba fēlīcēs utque jam maximē eadem ab utrīsque dicantur aliter dīcuntur. Testis ipse es quae in omnium ōre laetitia. Nōn amictus cuīquam nōn habitus quem modo extulerat. Inde resultantia vōcibus tēcta nihilque tantīs clāmōribus satis clausum. Quis tunc nōn ē vestīgiō suō exsiluit quis exsiluisse sēnsit Multa fēcimus sponte plūra īnstīnctū quōdam et imperiō nam gaudiō quoque cōgendī vīs inest. Num ergō modum eī tua saltem modestia imposuit Nōn quantō magis ā tē reprimēbātur exārsimus nōn contumāciā Caesar sed ut in tuā potestāte est an gaudeāmus ita in quantum nec in nostrā. Comprobāstī et ipse acclāmātiōnum nostrārum fidem lacrimārum tuārum vēritāte. Vīdimus humēscentēs oculōs tuōs dēmissumque gaudiō vultum tantumque sanguinis in ōre quantum in animō pudōris. Atque hoc magis incēnsī sumus ut precārēmur nē quandō tibi nōn eadem causa lacrimārum utque numquam frontem tuam addūcerēs. Hoc ipsum hās nōs sēdēs quasi respōnsūrās interrogēmus vīderintne umquam prīncipis lacrimās at senātūs saepe vīdērunt. Onerāstī futūrōs prīncipēs sed et posterōs nostrōs. Nam et hī ā prīncipibus suīs exigent ut eadem audīre mereantur et illī quod nōn audiant indignābuntur. Nihil magis possum propriē dīcere quam quod dictum est ā cūnctō senātū Ō tē fēlīcem Quod cum dīcerēmus nōn opēs tuās sed animum mīrābāmur. Ea enim dēmum vēra  fēlīcitās fēlīcitātē dignum vidērī. Sed cum multa illō diē dicta sunt sapienter et graviter tum vel in prīmīs Crēde nōbīs crēde tibi. Magnā hoc fīdūciā nostrī majōre tamen tuī dīximus. Alius enim fortasse alium ipsum sē nēmō dēcēperit intrōspiciat modo vītam sēque quid mereātur interroget. Proinde dabat vōcibus nostrīs fidem apud optimum prīncipem quod apud mālōs dētrahēbat. Quamvīs enim facerēmus quae amantēs solent illī tamen nōn amārī sē crēdēbant sibi. Super haec precātī sumus ut sīc tē amārent dī quemadmodum tū nōs. Quis hoc aut dē sē aut prīncipī dīceret mediocriter amantī Prō nōbīs ipsīs quidem haec fuit summa vōtōrum ut nōs sīc amārent dī quōmodo tū. Estne vērum quod inter ista clāmāvimus Ō nōs fēlīcēs Quid enim fēlīcius nōbīs quibus nōn jam illud optandum est ut nōs dīligat prīnceps sed dī quemadmodum prīnceps Cīvitās religiōnibus dēdita semperque deōrum indulgentiam piē merita nihil fēlīcitātī suae putat adstruī posse nisi ut dī Caesarem imitentur. Sed quid singula cōnsector et colligō quasi vērō aut ōrātiōne complectī aut memoriā cōnsequī possim quae vōs patrēs cōnscrīptī nē quā interciperet oblīviō et in pūblicā actā mittenda et incīdenda in aere cēnsuistis. Ante ōrātiōnēs prīncipum tantum ejus modī genere monimentōrum mandārī aeternitātī solēbant acclāmātiōnēs quidem nostrae parietibus cūriae claudēbantur. Erant enim quibus nec senātus glōriārī nec prīncipēs possent. Hās vērō et in vulgus exīre et posterīs prōdī cum ex ūtilitāte tum ex dignitāte pūblicā fuit prīmum ut orbis terrārum pietātis nostrae adhibērētur testis et cōnscius deinde ut manifēstum esset audēre nōs dē bonīs malīsque prīncipibus nōn tantum post ipsōs jūdicāre postrēmō ut experīmentō cognōscerētur et ante nōs grātōs sed  miserōs fuisse quibus esse nōs grātōs probāre anteā nōn licuit. At quā contentiōne quō nīsū quibus clāmōribus expostulātum est nē adfectūs nostrōs nē tua merita supprimerēs dēnique ut in posterum exemplō prōvidērēs Discant et prīncipēs acclāmātiōnēs vērās falsāsque discernere habeantque mūneris tuī quod jam dēcipī nōn poterunt. Nōn īnstruendum illīs iter ad bonam fāmam sed nōn dēserundum nōn submovenda adūlātiō sed nōn redūcenda est. Certum est et quae facere et quae dēbeant audīre sī faciant. Quid nunc ego super eā quae sum cum tōtō senātū precātus prō senātū precer nisi ut haereat animō tuō gaudium quod tunc oculīs prōtulistī ames illum diem et tamen vincās novā mereāris nova audiās eadem enim dīcī nisi    facta nōn possunt. Jam quam antīquum quam cōnsulāre quod trīduum tōtum senātūs sub exemplō patientiae tuae sēdit cum intereā nihil praeter cōnsulem agerēs Interrogātus cēnsuit quisque quod placuit licuit dissentīre discēdere et cōpiam jūdiciī suī reī pūblicae facere cōnsultī omnēs atque etiam dīnumerātī sumus vīcitque sententia nōn prīma sed melior. At quis anteā loquī quis hīscere audēbat praeter miserōs illōs quī prīmī interrogābantur Cēterī quidem dēfīxī et attonitī ipsam illam mūtam ac sedentāriam adsentiendī necessitātem quō cum dolōre animī quō cum tōtīus corporis horrōre perpetiēbantur Vnus sōlusque cēnsēbat quod sequerentur omnēs et omnēs improbārent in prīmīs ipse quī cēnsuerat. Adeō nūlla magis omnibus displicent quam quae sīc fīunt tamquam omnibus placeant. Fortasse imperātor in senātū ad reverentiam ejus compōnēbātur cēterum ēgressus statim sē  recipiēbat in prīncipem omniaque cōnsulāria officia abicere neglegere contemnere solēbat. Ille vērō ita cōnsul ut sī tantum cōnsul foret nihil īnfrā sē putābat nisi quod īnfrā cōnsulem esset. Ac prīmum ita domō prōgrediēbātur ut illum nūllus adparātus adrogantiae prīncipālis nūllus praecursōrum tumultus dētinēret. Vna erat in līmine morā cōnsultāre avēs reverērīque nūminum monitus. Nēmō prōturbābātur nēmō submovēbātur tanta viātōribus quiēs tantus pudor fascibus ut plērumque aliēna turba subsistere et cōnsulem et prīncipem cōgeret. Ipsīus quidem officium tam modicum temperātum ut antīquus aliquis magnusque cōnsul sub bonō prīncipe incēdere vidērētur. Iter illī saepius in forum frequenter tamen et in campum. Nam comitia cōnsulum obībat ipse tantum ex renūntiātiōne eōrum voluptātis quantum prius ex dēstinātiōne capiēbat. Stābant candidātī ante curūlem prīncipis ut ipse ante cōnsulis steterat adigēbanturque in verba in quae paulō ante ipse jūrāverat prīnceps quī tantum putat esse in jūre jūrandō ut illud et ab aliīs exigat. Reliqua pars diēī tribūnālī dabātur. Ibi vērō quanta religiō aequitātis quanta lēgum reverentia Adībat aliquis ut prīncipem respondēbat sē cōnsulem esse. Nūllius ab eō magistrātūs jūs nūllīus auctōritās imminūta est aucta etiam siquidem plēraque ad praetōrēs remittēbat atque ita ut collēgās vocāret nōn quia populāre grātumque audientibus sed quia ita sentiēbat. Tantum dignātiōnis in ipsō honōre pōnēbat ut nōn amplius esse cēnsēret quod aliquis collēga adpellārētur ā prīncipe quam quod praetor esset. Ad hōc tam adsiduus in tribūnālī ut labōre reficī ac reparārī vidērētur. Quis nostrum īdem cūrae īdem sūdōris īnsūmit quis adeō expetītīs honōribus aut  dēseruit aut sufficit Et sānē aequum est tantum cēterīs praestāre cōnsulibus ipsum quī cōnsulēs facit quippe etiam fortūna vidēbātur indignum sī posset honōrēs dare quī gerere nōn posset. Factūrus cōnsulēs doceat acceptūrīsque amplissimum honōrem persuādeat scīre sē quid sit quod dabit sīc fit ut illī quoque sciant quid accēperint. Quō jūstius senātus ut susciperēs quārtum cōnsulātum et rogāvit et jussit. Imperī hoc verbum nōn adūlātiōnis esse obsequiō tuō crēde quod nōn alia in rē magis aut senātus exigere ā tē aut tū praestāre senātuī dēbēs. Vt enim cēterōrum hominum ita prīncipum illōrum etiam quī sibi dī videntur aevum omne et breve et fragile est. Itaque optimum quemque nītī et contendere decet ut post sē quoque reī pūblicae prōsit moderātiōnis scīlicet jūstitiaeque monimentīs quae prīma statuere cōnsul potest. Haec nempe intentiō tua ut lībertātem revocēs ac redūcās. Quem ergō honōrem magis amāre quod nōmen ūsūrpāre saepius dēbēs quam quod prīmum invenit reciperāta lībertās Nōn est minus cīvīle et prīncipem esse pariter et cōnsulem quam tantum cōnsulem. Habē etiam ratiōnem verēcundiae collēgārum tuōrum collēgārum inquam ita enim et ipse loqueris et nōs loquī vīs. Onerōsa erit modestiae illōrum tertiī cōnsulātūs suī recordātiō dōnec tē saepius cōnsulem videant. Neque enim potest nōn nimium esse prīvātīs quod prīncipī satis est. Adnuās Caesar optantibus quibusque apud deōs adesse cōnsuēstī quōrum potes ipse vōtōrum compotēs faciās. Tibi fortasse sufficiat tertius cōnsulātus sed nōbīs tantō  minus sufficit. Ille nōs īnstituit indūxit ut tē iterum iterumque cōnsulem habēre cupiāmus. Remissius istud contenderēmus sī adhūc nescīrēmus quālis essēs futūrus tolerābilius fuit experīmentum tuī nōbīs quam ūsum negārī. Dabiturne rūrsus vidēre cōnsulem illum Audiet reddet quās proximē vōcēs praestābitque gaudium quantum ipse percipiet Praesidēbit laetitiae pūblicae auctor ejus et causa temptābitque adfectūs nostrōs ut solet cohibēre nec poterit Pietātī certē senātus cum modestia prīncipis fēlīx speciōsumque certāmen seu fuerit vīcta seu vīcerit. Equidem incognitam quandam proximaque majōrem praesūmō laetitiam. Quis enim est tam modicilli ingeniī quī nōn tantō meliōrem cōnsulem spēret quantō saepius fuerit Ālius sē ā continuō labōre etsī nōn dēsidiae ac voluptātī dedisset ōtiō tamen et quiētē recreāsset hīc cōnsulāribus cūrīs exsolūtus prīncipālēs resūmpsit tam dīligēns temperāmentī ut nec cōnsulis officium prīnceps nec prīncipis cōnsul adpeteret. Vidēmus ut prōvinciārum dēsīderiīs ut singulārum etiam cīvitātum precibus occurrat. Nūlla in audiendō difficultās nūlla in respondendō morā. Adeunt statim dīmittuntur statim tandemque prīncipis forēs exclūsa lēgātiōnum turbā nōn obsidet. Quid in omnibus cognitiōnibus quam mītis sevēritās quam nōn dissolūta clēmentia Nōn tū locuplētandō fiscō operātus sēdēs nec aliud tibi sententiae tuae pretium quam  bene jūdicāsse. Stant ante tē lītigātōrēs nōn dē fortūnīs suīs sed dē tuā exīstimātiōne sollicitī nec tam verentur quid dē causā suā quam quid dē mōribus sentiās. Ō vērē prīncipis atque etiam deī cūrās reconciliāre aemulās cīvitātēs tumentēsque populōs nōn imperiō magis quam ratiōne compescere intercēdere inīquitātibus magistrātuum īnfectumque reddere quidquid fierī nōn oportuerit postrēmō vēlōcissimī sīderis mōre omnia invīsere omnia audīre et undecumque invocātum statim velut adesse et adsistere Tālia esse crēdiderim quae ille mundī parēns temperat nūtū sī quandō oculōs dēmīsit in terrās et fāta mortālium inter dīvīna opera numerāre dignātus est quā nunc parte līber solūtusque tantum caelō vacat postquam tē dēdit quī ergā omne hominum genus vice suā fungerēris. Fungeris enim sufficisque mandantī cum tibi diēs omnis summa cum ūtilitāte nostrā summā cum tuā laude condātur. Quodsī quandō cum īnfluentibus negōtiīs pariā fēcistī īnstar refectiōnis exīstimās mūtātiōnem labōris. Quae enim remissiō tibi nisi lūstrāre saltus excutere cubīlibus ferās superāre immēnsa montium juga et horrentibus scopulīs gradum īnferre nūllīus manū nūllīus vestīgiō adjūtum atque inter haec piā mente adīre lūcōs et occursāre nūminibus Ōlim haec experientia juventūtis haec voluptās erat hīs artibus futūrī ducēs imbuēbantur certāre cum fugācibus ferīs cursū cum audācibus rōbore cum callidīs āstū nec mediocre pācis decus habēbātur submōta campīs inruptiō ferārum et obsidiōne quādam līberātus agrestium labor. Vsurpābant glōriam istam illī quoque prīncipēs quī obīre nōn poterant ūsūrpābant autem ita ut domitās frāctāsque  claustrīs ferās ac deinde in ipsōrum quidnī lūdibrium ēmissās mentītā sagācitāte colligerent. Huic pār capiendī quaerendīque sūdor summusque et īdem grātissimus labor invenīre. Enimvērō sī quandō placuit idem corporis rōbur in maria prōferre nōn ille fluitantia vēla aut oculīs sequitur aut manibus sed nunc gubernāculīs adsidet nunc cum valentissimō quoque sodālium certat frangere flūctūs domitāre ventōs reluctantēs rēmīsque trānsferre obstantiā frētā. Quantum dissimilis illī quī nōn Albānī lacūs ōtium Baiānīque torpōrem et silentium ferre nōn pulsum saltem fragōremque rēmōrum perpetī poterat quīn ad singulōs ictus turpī formīdine horrēsceret Itaque procul ab omnī sonō inconcussus ipse et immōtus religātō revīnctōque nāvigiō nōn secus ac piāculum aliquod trahēbātur. Foeda faciēs cum populī Rōmānī imperātor aliēnum cursum aliēnumque rēctōrem velut captā nāve sequerētur. Nec dēfōrmitāte ista saltem flūmina cārēbant atque etiam Danubius ac Rhēnus tantum illud nostrī dēdecoris vehere gaudēbant nōn minōre cum pudōre imperī quod haec Rōmānae aquilae Rōmāna signa Rōmāna dēnique rīpā quam quod hostium prōspectāret hostium quibus mōrīs est eadem illa nunc rigentia gelū flūmina aut campīs superfūsa nunc liquida ac dēferentia lūstrāre nāvigiīs nandōque superāre. Nec vērō per sē magnō opere laudāverim dūritiam corporis ac lacertōrum sed sī hīs validior ipsō corpore animus imperitet quem nōn fortūnae indulgentia ēmolliat nōn cōpiae prīncipālēs ad sēgnitiem luxumque dētorqueant tunc ego seu montibus seu marī exerceātur et laetum opere corpus et crescentia labōribus membra mīrābor. Videō enim jam inde antīquitus marītōs  deārum ac deum līberōs nec parentum dīvīnitāte nec dignitāte nūptiārum magis quam hīs artibus inclāruisse. Simul cōgitō cum sint ista lūdus et āvocāmentum quae quantaeque sint hujus cūrae sēriae et intentae et ā quibus sē in tāle ōtium recipit. Voluptātēs sunt enim voluptātēs quibus optimē dē cujusque gravitāte sānctitāte temperantia crēditur. Nam quis adeō dissolūtus cujus nōn occupātiōnibus aliqua speciēs sevēritātis īnsideat Ōtiō prōdīmur. An nōn plērīque prīncipēs hoc idem tempus in āleam stupra luxum cōnferēbant cum sēriārum laxāmenta cūrārum vitiōrum contentiōne supplērent Habet hoc prīmum magna fortūna quod nihil tēctum nihil occultum esse patitur prīncipum vērō nōn domus modo sed cubicula ipsa intimōsque sēcessūs reclūdit omniaque arcāna nōscendā fāmae prōpōnit atque explicat. Sed tibi Caesar nihil accommodātius fuerit ad glōriam quam penitus īnspicī. Sunt quidem praeclāra quae in pūblicum prōfers sed nōn minōrā ea quae līmine tenēs. Est magnificum quod tē ab omnī contāgiōne vitiōrum reprimis ac revocās sed magnificentius quod tuōs quantō enim magis arduum est aliōs praestāre quam sē tantō laudābilius quod cum ipse sīs optimus omnēs circā tē similēs tuī fēcistī. Multīs inlūstribus dēdecorī fuit aut incōnsultius uxor adsūmpta aut retenta patientius ita foris clārōs domestica dēstruēbat īnfāmia et nē maximī cīvēs habērentur hoc efficiēbātur quod marītī minōrēs erant. Tibi uxor in decus et glōriam cēdit. Quid enim illa sānctius quid antīquius Nonne sī pontificī maximō ēligenda sit conjūnx aut hanc aut similem ubi est autem similis ēlēgerit Quam illa nihil sibi ex fortūnā tuā nisi  gaudium vindicat Quam cōnstanter nōn potentiam tuam sed ipsum tē reverētur Īdēm estis invicem quod fuistis probatīs ex aequō nihilque vōbīs fēlīcitās addidit nisi quod scīre coepistis quam bene uterque vestrum fēlīcitātem ferat. Eadem quam modicā cultū quam parcā comitātū quam cīvīlis incessū Marītī hoc opus quī ita imbuit ita īnstituit nam uxōrī sufficit obsequī glōria. An cum videat quam nūllus tē terror nūlla comitētur ambitiō nōn et ipsa cum silentiō incēdat ingredientemque pedibus marītum in quantum patitur sexus imitētur Decuerit hoc illam etiamsī dīversa tū faciās sub hāc vērō modestia vīrī quantam dēbet verēcundiam uxor marītō fēmina sibi Soror autem tua ut sē sorōrem esse meminit ut in illā tua simplicitās tua vēritās tuus candor agnōscitur ut sī quis eam uxōrī tuae cōnferat dubitāre cōgātur utrum sit efficācius ad rēctē vīvendum bene īnstituī an fēlīciter nāscī. Nihil est tam prōnum ad simultātēs quam aemulātiō in fēminīs praesertim ea porrō maximē nāscitur ex conjūnctiōne alitur aequālitāte exārdēscit invidia cujus fīnis est odium. Quō quidem admīrābilius exīstimandum est quod mulieribus duābus in ūnā domō parīque fortūnā nūllum certāmen nūlla contentiō est. Suspiciunt invicem invicem cēdunt cumque tē utraque effūsissimē dīligat nihil sua putant interesse utram tū magis ames. Īdem utrīque prōpositum īdem tenor vītae nihilque ex quō sentiās duās esse tē enim imitārī tē subsequī student. Ideō utraque mōrēs eōsdem quia utraque tuōs habet inde moderātiō inde etiam perpetua sēcūritās. Neque enim umquam perīclitābuntur esse prīvātae quae nōn dēsiērunt. Obtulerat illīs senātūs cognōmen Augustārum quod certātim dēprecātae sunt quam diū adpellātiōnem patris patriae tū recūsāssēs seu quod plūs esse in eō jūdicābant sī  uxor et soror tua quam sī Augustae dīcerentur. Sed quaecumque illīs ratiō tantam modestiam suāsit hoc magis dignae sunt quae in animīs nostrīs et sint et habeantur augustae quia nōn vocantur. Quid enim laudābilius feminis quam sī vērum honōrem nōn in splendōre titulōrum sed in jūdiciīs hominum repōnant magnīsque nōminibus parēs sē faciant et dum recūsant Jam etiam et in prīvātōrum animīs exolēverat prīscum mortālium bonum amīcitia cujus in locum migrāverant adsentātiōnēs blanditiae et pejor odiō amōris simulātiō. Etenim in prīncipum domō nōmen tantum amīcitiae ināne scīlicet inrīsumque remanēbat. Nam quī poterat esse inter eōs amīcitia quōrum sibi aliī dominī aliī servī vidēbantur Tū hanc pulsam et errantem redūxistī habēs amīcōs quia amīcus ipse es. Neque enim ut alia subjectīs ita amor imperātur neque est ūllus adfectus tam ērēctus et liber et dominātiōnis impatiēns nec quī magis vicēs exigat. Potest fortasse prīnceps inīquē potest tamen odiō esse nōn nūllīs etiamsī ipse nōn ōderit amārī nisi ipse amet nōn potest. Dīligis ergō cum dīligāris et in eō quod utrimque honestissimum est tōta glōria tua est quī superior factus dēscendis in omnia familiāritātis officia et in amīcum ex imperātōre submitteris immō tunc maxime imperātor cum amīcum agis. Etenim cum plūrimīs amīcitiīs fortūna prīncipum indigeat praecipuum est prīncipis opus amīcōs parāre. Placeat tibi semper haec secta et cum reliquās virtūtēs tuās tum hanc cōnstantissimē teneās nec umquam tibi persuādeātur humile esse prīncipī nisi ōdisse. Jūcundissimum est in rēbus hūmānīs amārī sed nōn minus amāre. Quōrum utrōque ita  frueris ut cum ipse ārdentissimē dīligās adhūc tamen ārdentius dīligāris prīmum quia facilius est ūnum amāre quam multōs deinde quia tibi amīcōs tuōs obligandī tanta facultās inest ut nēmō tē possit nisi ingrātus nōn magis amāre. Operae pretium est referre quod tormentum tibi injūnxerīs nē quid amīcō negārēs. Dīmīsistī optimum vīrum tibique cārissimum invītus et trīstis et quasi retinēre nōn possēs quantumque amārēs eum dēsīderiō expertus es distractūs sēparātūsque dum cēdis et vinceris. Ita quod fandō inaudītum cum prīnceps et prīncipis amīcus dīversa vellētis id potius factum est quod amīcus volēbat. Ō rem memoriae litterīsque mandandam praefectum praetōriī nōn ex ingerentibus sē sed ex subtrahentibus legere eundemque ōtiō quod pertināciter amet reddere cumque sīs ipse distentus imperī cūrīs nōn quiētis glōria cuīquam invidēre Intellegimus Caesar quantum tibi prō labōriōsā ista statiōne et exercita dēbeāmus cum ōtium ā tē tamquam rēs optima et petātur et dētur. Quam ego audiō cōnfūsiōnem tuam fuisse cum dīgredientem prōsequerēris Prōsecūtus es enim nec temperāstī tibi quō minus exeuntī in lītore amplexus in lītore ōsculum ferrēs. Stetit Caesar in illā amīcitiae speculā stetit precātusque est abeuntī prōna maria celeremque sī tamen ipse voluisset recursum nec sustinuit recēdentem nōn etiam atque etiam vōtīs et lacrimīs sequī. Nam dē līberālitāte taceō. Quibus enim mūneribus aequārī haec cūra prīncipis haec  patientia potest quā meruistī ut ille sibi nimium fortis ac prope dūrus vidērētur Nec dubitō quīn agitāverit sēcum an gubernācula retorquēret et fēcisset nisi quod paene ipsō contuberniō prīncipis fēlīcius jūcundiusque est dēsīderāre prīncipem dēsīderantem. Et ille quidem ut maximō frūctū susceptī ita majōre dēpositī officiī glōriā fruitur tū autem facilitāte ista cōnsecūtus es nē quem retinēre videāris invītum. Cīvīle hoc et parentī pūblicō convenientissimum nihil cōgere semperque meminisse nūllam tantam potestātem cuīquam darī posse ut nōn sit grātior potestāte lībertās. Dignus es Caesar quī officia mandēs dēpōnere optantibus quī petentibus vacātiōnem invītus quidem sed tamen tribuās quī ab amīcīs ōrantibus requiem nōn tē relinquī putēs quī semper inveniās et quōs ex ōtiō revocēs et quōs ōtiō reddās. Vōs quoque quōs parēns noster familiāriter īnspicere dignātur fovēte jūdicium ejus quod dē vōbīs habet hic vester labor est. Prīnceps enim cum in ūnō probāvit amāre sē scīre vacat culpa sī aliōs minus amat. Ipsum quidem quis mediocriter dīligat cum lēgēs amandī nōn det sed accipiat Hic praesēns ille māvult absēns amārī uterque amētur ut māvult nēmō in taedium praesentiā nēmō in oblīviōnem absentiā veniat. Tenet quisque locum quem semel meruit faciliusque est ut oculīs ejus vultūs absentis quam ut animō cāritās excidat. Plērīque prīncipēs cum essent cīvium dominī lībertōrum erant servī hōrum cōnsiliīs hōrum nūtū regēbantur per hōs audiēbant per hōs loquēbantur per hōs praetūrae etiam et sacerdōtia et cōnsulātūs immō ab hīs petēbantur. Tū lībertīs tuīs summum quidem honōrem sed tamquam lībertīs  habēs abundēque sufficere hīs crēdis sī probī et frūgī exīstimentur. Scīs enim praecipuum esse indicium nōn magnī prīncipis magnōs lībertōs. Ac prīmum nēminem in ūsū habēs nisi aut tibi aut patrī tuō aut optimō cuique prīncipum dēlēctum aestimātumque hōs ipsōs cotīdiē deinde ita fōrmās ut sē nōn tua fortūna sed suā mētiantur et tantō magis dignī quibus honor omnis praestētur ā nōbīs quia nōn est necesse. Jūstīsne dē causīs senātūs populusque Rōmānus Optimī tibi cognōmen adjēcit Parātum id quidem et in mediō positum novum tamen. Sciās nēminem ante meruisse quod nōn erat excōgitandum sī quis meruisset. An satius fuit Fēlīcem vocāre quod nōn mōribus sed fortūnae datum est. Satius Magnum cui plūs invidiae quam pulchritūdinis inest. Adoptāvit tē optimus prīnceps in suum senātūs in Optimī nōmen. Hoc tibi tam proprium quam paternum nec magis distīnctē dēfīnītēque dēsignat quī Trajānum quam quī Optimum adpellat ut ōlim frūgālitāte Pīsōnēs sapientiā Laelī pietāte Metellī mōnstrābantur quae simul omnia ūnō istō nōmine continentur. Nec vidērī potest optimus nisi quī est optimīs omnibus in suā cujusque laude praestantior. Meritō tibi ergō post cēterās adpellātiōnēs haec est addita ut major. Minus est enim imperātōrem et Caesarem et Augustum quam omnibus imperātōribus et Caesaribus et Augustīs esse meliōrem. Ideōque ille parēns hominum deōrumque Optimī prius nōmine deinde Maximī colitur. Quō praeclārior laus tua quem nōn minus cōnstat optimum esse quam maximum. Adsecūtus es nōmen quod ad alium trānsīre nōn possit nisi ut adpāreat in bonō prīncipe aliēnum in mālō falsum quod licet omnēs posteā ūsūrpent semper tamen agnōscētur ut tuum. Etenim ut nōmine Augustī admonēmur  ejus cui prīmum dicātum est ita haec Optimī adpellātiō numquam memoriae hominum sine tē recurret quotiēnsque posterī nostrī Optimum aliquem vocāre cōgentur totiēns recordābuntur quis meruerit vocārī. Quantō nunc dīvē Nerva gaudiō frueris cum vidēs et esse optimum et dīcī quem tamquam optimum ēlēgistī quam laetum tibi quod comparātus fīliō tuō vinceris Neque enim aliō magis adprobātur animī tuī magnitūdō quam quod optimus ipse nōn timuistī ēligere meliōrem. Sed et tū pater Trajānē nam tū quoque sī nōn sīdera proximam tamen sīderibus obtinēs sēdem quantum percipis voluptātem cum illum tribūnum illum mīlitem tuum tantum imperātōrem tantum prīncipem cernis cumque eō quī adoptāvit amīcissimē contendis pulchrius fuerit genuisse tālem an ēlēgisse Macte uterque ingentī in rem pūblicam meritō cui hoc tantum bonī contulistis Licet alterī vestrum fīliī virtūs triumphālia caelum alterī dederit nōn minor tamen vestra laus quod ista per fīlium quam sī ipsī meruissētis. Sciō patrēs cōnscrīptī cum cēterōs cīvēs tum praecipuē cōnsulēs oportēre sīc adficī ut sē pūblicē magis quam prīvātim obligātōs pūtent. Vt enim malōs prīncipēs rēctius pulchriusque est ex commūnibus injūriīs ōdisse quam ex propriīs ita bonī speciōsius amantur ob ea quae generī hūmānō quam quae hominibus praestant. Quia tamen in cōnsuētūdinem vertit ut cōnsulēs pūblica grātiārum āctiōne perlāta suō quoque nōmine quantum dēbeant prīncipī profiteantur concēdite mē nōn prō mē magis mūnere istō quam prō collēgā meō Cornūtō Tertullō clārissimō virō fungī. Cūr enim nōn prō illō quoque grātiās agam prō quō nōn minus dēbeō praesertim cum indulgentissimus imperātor in concordiā nostrā ea praestiterit ambōbus quae sī tantum in alterum contulisset ambōs tamen aequāliter  obligāsset. Vtrumque nostrum ille optimī cujusque spoliātor et carnifex strāgibus amīcōrum et in proximum jactō fulmine adflāverat. Īsdem enim amīcīs glōriābāmur eōsdem āmissōs lūgēbāmus ac sīcut nunc spēs gaudiumque ita tunc commūnīs nōbīs dolor et metus erat. Habuerat hunc honōrem perīculīs nostrīs dīvus Nervā ut nōs etsī minus nōtōs ut bonōs prōmovēre vellet quia mūtātī saeculī signum et hoc esset quod flōrērent quōrum praecipuum vōtum ante fuerat ut memoriae prīncipis ēlāberentur. Nōndum biennium complēverāmus in officiō labōriōsissimō et maximō cum tū nōbīs optimē prīncipum fortissimē imperātōrum cōnsulātum obtulistī ut ad summum honōrem glōria celeritātis accēderet tantum inter tē et illōs prīncipēs interest quī beneficiīs suīs commendātiōnem ex difficultāte captābant grātiōrēsque accipientibus honōrēs arbitrābantur sī prius illōs dēspērātiō et taedium et similis repulsae mora in notam quandam pudōremque vertissent. Obstat verēcundiā quō minus percēnseāmus quō utrumque nostrum testimōniō ōrnāris ut amōre rēctī amōre reī pūblicae prīscīs illīs cōnsulibus aequāverīs. Meritō necne neutram in partem dēcernere audēmus quia nec fās est adfirmātiōnī tuae dērogāre et onerōsum cōnfitērī vēra esse quae dē nōbīs praesertim tam magnifica dīxistī. Tū tamen dignus es quī eōs cōnsulēs faciās dē quibus ista possīs praedicāre. Tribuās veniam quod inter haec beneficia tua grātissimum est nōbīs quod nōs rūrsus collēgās esse voluistī. Ita cāritās mūtua ita congruēns tenor vītae ita ūna eademque ratiō prōpositī postulābat cujus eā vīs ut mōrum similitūdō concordiae nostrae glōriam minuat ac perinde sit mīrum sī alter nostrum ā collēgā ac sī ā sē ipse dissentiat. Nōn ergō temporārium et subitum est quod uterque collēgae cōnsulātū tamquam iterum suō gaudet nisi  quod tamen quī rūrsus cōnsulēs fīunt bis quidem sed temporibus dīversīs obligantur nōs duōs cōnsulātūs simul accēpimus simul gerimus alterque in alterō cōnsulēs et iterum et pariter sumus. Illud vērō quam īnsigne quod nōbīs praefectīs aerāriō cōnsulātum ante quam successōrem dedistī Aucta est dignitās dignitāte nec continuātus tantum sed geminātus est honor fīnemque potestātis alterā alterīus tamquam parum esset excipere praevenit. Tanta tibi integritātis nostrae fīdūcia fuit ut nōn dubitārēs tē salvā dīligentiae tuae ratiōne factūrum sī nōs post maximum officium prīvātōs esse nōn sinerēs. Quid quod eundem in annum cōnsulātum nostrum in quem tuum contulistī Ergō nōn alia nōs pāgina quam tē cōnsulem accipiet et nostra quoque nōmina addentur fāstīs quibus ipse praescrīberis. Tū comitiīs nostrīs praesidēre tū nōbīs sānctissimum illud carmen praeīre dignātus es tuō jūdiciō cōnsulēs factī tuā vōce renūntiātī sumus ut īdem honōribus nostrīs suffrāgātor in cūriā in campō dēclārātor exsisterēs. Jam quod eī nōs potissimum mēnsī attribuistī quem tuus nātālis exōrnat quam pulchrum nōbīs quibus ēdictō quibus spectāculō celebrāre continget diem illum triplicī gaudiō laetum quī prīncipem abstulit pessimum dēdit optimum meliōrem optimō genuit. Nōs sub oculīs tuīs augustior solitō currūs accipiet nōs inter secunda ōmina et vōta certantia quae praesentī tibi cōnferentur vehēmur alacrēs et incertī ex utrā parte major auribus nostrīs accidat clāmor. Super omnia tamen praedicandum vidētur quod patēris  cōnsulēs esse quōs fēcistī quippe nūllum perīculum nūllus ex prīncipe metus cōnsulārēs animōs dēbilitat et frangit nihil invītīs audiendum nihil coāctīs dēcernendum erit. Manet manēbitque honōrī venerātiō suā nec sēcūritātem auctōritāte perdēmus ac sī quid forte ex cōnsulātūs fastīgiō fuerit dēminūtum nostrā haec erit culpā nōn saeculī. Licet enim quantum ad prīncipem licet tālēs cōnsulēs agere quālēs ante prīncipēs erant. Vllamne tibi prō beneficiīs referre grātiam parem possumus nisi tamen illam ut semper nōs meminerīmus cōnsulēs fuisse et cōnsulēs tuōs ea sentiāmus ea cēnseāmus quae cōnsulāribus digna sunt ita versēmur in rē pūblicā ut crēdāmus esse rem pūblicam nōn cōnsilium nostrum nōn operam subtrahāmus nec dēfūnctōs nōs et quasi dīmissōs cōnsulātū sed quasi adstrictōs et dēvīnctōs pūtēmus eundemque locum labōris et cūrae quem reverentiae dignitātisque teneāmus. In fīne ōrātiōnis praesidēs cūstōdēsque imperī dīvōs ego cōnsul prō rēbus hūmānīs ac tē praecipuē Capitōlīnē Juppiter precor ut beneficiīs tuīs faveās tantīsque mūneribus addās perpetuitātem. Audīstī quae mālō prīncipī precābāmur exaudī quae prō dissimillimō optāmus. Nōn tē distringimus vōtīs nōn enim pācem nōn concordiam nōn sēcūritātem nōn opēs ōrāmus nōn honōrēs simplex cūnctaque ista complexum omnium vōtum est salūs prīncipis. Nec vērō novam tibi injungimus cūram. Tū enim jam tunc illum in tūtēlam recēpistī cum praedōnis avidissimī faucibus ēripuistī neque enim sine auxiliō tuō cum altissima quaeque quaterentur hīc quī omnibus excelsior erat inconcussus stetit praeteritus est ā pessimō prīncipe quī praeterīrī ab optimō nōn poterat. Tū clāra jūdiciī tuī signa mīsistī cum  proficīscentī ad exercitum tuō nōmine tuō honōre cessistī. Tū vōce imperātōris quid sentīrēs locūtus fīlium illī nōbīs parentem tibi pontificem maximum ēlēgistī. Quō majōre fīdūciā īsdem illīs vōtīs quae ipse prō sē nuncupārī jubet ōrō et obtestor sī bene rem pūblicam sī ex ūtilitāte omnium regit prīmum ut illum nepōtibus nostrīs ac pronepōtibus servēs deinde ut quandōque successōrem eī tribuās quem genuerit quem fōrmāverit similemque fēcerit adoptātō aut sī hōc fātō negātur in cōnsiliō sīs ēligentī mōnstrēsque aliquem quem adoptārī in Capitōliō deceat. Vōbīs patrēs cōnscrīptī quantum dēbeam pūblicīs etiam monimentīs continētur. Vōs mihi in tribūnātū quiētis in praetūrā modestiae vōs in istīs etiam officiīs quae studiīs nostrīs circā tuendōs sociōs injūnxerātis cum fideī tum cōnstantiae antīquissimum testimōnium perhibuistis. Vōs proximē dēstinātiōnem cōnsulātūs meī hīs acclāmātiōnibus adprobāvistis ut intellegam etiam atque etiam ēnitendum mihi ut hunc cōnsēnsum vestrum complectar et teneam et in diēs augeam. Etenim meminī tunc vērissimē jūdicārī meruerit quis honōrem necne cum adeptus est. Vōs modo favēte huic prōpositō et crēdite sī cursū quōdam prōvectus ab illō īnsidiōsissimō prīncipe ante quam profitērētur odium bonōrum postquam professus est substitī cum vidērem quae ad honōrēs compendia paterent longius iter māluī sī malīs temporibus inter maestōs et paventēs bonīs inter sēcūrōs gaudentēsque numeror sī dēnique in tantum dīligō optimum prīncipem in quantum invīsus pessimō fuī ego reverentiae vestrae sīc semper īnserviam nōn ut mē cōnsulem et mox cōnsulārem sed ut candidātum cōnsulātūs putem.