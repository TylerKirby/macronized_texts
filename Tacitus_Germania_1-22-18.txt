 DĒ ORĪGINE ET SITŪ GERMĀNŌRUM LĪBER Germānia omnis ā Gallīs Raetīsque et Pannoniīs Rhēnō et Dānuviō flūminibus ā Sarmatīs Dācīsque mūtuō metū aut montibus sēparātur cētera Ōceanus ambit lātōs sinūs et īnsulārum immēnsa spatia complectēns nūper cognitīs quibusdam gentibus ac rēgibus quōs bellum aperuit. Rhēnus Raeticārum Alpium inaccessō ac praecipitī vertice ortus modicō flexū in occidentem versus septentriōnālī Ōceanō miscētur. Dānuvius mollī et clēmenter ēditō montis Abnobae jugō effūsus plūrēs populōs adit dōnec in Ponticum mare sex meātibus ērumpat septimum os palūdibus haurītur. Ipsōs Germānōs indigenās crēdiderim minimēque aliārum gentium adventibus et hospitiīs mixtōs quia nec terra ōlim sed classibus advehēbantur quī mūtāre sēdēs quaerēbant et immēnsus ultrā utque sīc dīxerim adversus Ōceanus rārīs ab orbe nostrō nāvibus adītur. quis porrō praeter perīculum  horridī et ignōtī maris Asiā aut Āfricā aut Ītaliā relicta Germāniam peteret īnfōrmem terrīs asperam caelō trīstem cultū aspectūque nisi sī patria sit Celebrant carminibus antīquīs quod ūnum apud illōs memoriae et annālium genus est Tuistōnem deum terrā ēditum. eī fīlium Mannum orīginem gentīs conditōrēsque Mannō trēs fīliōs adsignant ē quōrum nōminibus proximī Ōceanō Ingaevōnēs mediī Herminōnēs cēterī Istaevonēs vocentur. quīdam ut in licentiā vetustātis plūrēs deō ortōs plūrēsque gentīs appellātiōnēs Marsōs Gambrivīōs Suēbōs Vandiliōs adfirmant eaque vēra et antīqua nōmina. cēterum Germāniae vocābulum recēns et nūper additum quoniam quī prīmī Rhēnum trānsgressī Gallōs expulerint ac nunc Tungrī tunc Germānī vocātī sint ita nātiōnis nōmen nōn gentīs ēvaluisse paulātim ut omnēs prīmum ā victōre ob metum mox et ā sē ipsīs inventō nōmine Germānī vocārentur. Fuisse et apud eōs Herculem memorant prīmumque omnium virōrum fortium itūrī in proelia canunt. sunt illīs haec quoque carmina quōrum relātū quem bārītum vocant accendunt animōs futūraeque pugnae fortūnam ipsō cantū augurantur terrent enim trepidantve prout sonuit aciēs nec tam vōcis ille quam virtūtis concentus vidētur. adfectātur praecipuē asperitās sonī et frāctum murmur objectīs ad os scūtīs quō plēnior et gravior vōx repercussū intumēscat. cēterum et Ulixēn quīdam opīnantur longō illō et fābulōsō errōre in hunc Ōceanum dēlātum adīsse  Germāniae terrās Asciburgiumque quod in rīpā Rhēnī situm hodiēque incolitur ab illō cōnstitūtum nōminātumque āram quīn etiam Ulixī cōnsecrātam adjectō Lāertae patris nōmine eōdem locō ōlim repertam monumentaque et tumulōs quōsdam Graecīs litterīs īnscrīptōs in cōnfīniō Germāniae Raetiaeque adhūc extāre. quae neque cōnfirmāre argūmentīs neque refellere in animō est ex ingeniō suō quisque dēmat vel addat fidem. Ipse eōrum opīniōnibus accēdō quī Germāniae populōs nūllīs aliīs aliārum nātiōnum cōnūbiīs īnfectōs propriam et sincēram et tantum suī similem gentem extitisse arbitrantur. unde habitus quoque corporum tamquam in tantō hominum numerō īdem omnibus trucēs et caeruleī oculī rutilae comae magna corpora et tantum ad impetum valida. labōris atque operum nōn eadem patientia minimēque sitim aestumque tolerāre frīgora atque inediam caelō solōve adsuēvērunt. Terra etsī aliquantō speciē differt in ūniversum tamen aut silvīs horridā aut palūdibus foeda hūmidior qua Galliās ventōsior quā Nōricum ac Pannoniam aspicit satis ferāx frūgiferārum arborum impatiēns pecorum fēcunda sed plērumque imprōcēra. nē armentīs quidem suus honor aut glōria frontis numerō gaudent eaeque sōlae et grātissimae opēs sunt. argentum et aurum propitiīne an īrātī dīī negāverint dubitō. nec tamen adfirmāverim nūllam Germāniae vēnam argentum aurumve gignere quis enim scrūtātus est possessiōne et ūsū haud perinde adficiuntur est vidēre apud illōs argentea vāsa lēgātīs et prīncipibus eōrum mūnerī  data nōn in aliā vīlitāte quam quae humō finguntur. quamquam proximī ob ūsum commerciōrum aurum et argentum in pretiō habent fōrmāsque quāsdam nostrae pecūniae agnōscunt atque ēligunt interiōrēs simplicius et antīquius permūtātiōne mercium ūtuntur. pecūniam probant veterem et diū notam serrātōs bīgātōsque. argentum quoque magis quam aurum sequuntur nūllā adfectiōne animī sed quia numerus argenteōrum facilior ūsuī est prōmisca ac vīlia mercantibus. Nē ferrum quidem superest sīcut ex genere tēlōrum colligitur. rārī gladiīs aut mājōribus lanceīs ūtuntur hastās vel ipsōrum vocābulō frameās gerunt angustō et brevī ferrō sed ita ācrī et ad ūsum habilī ut eōdem tēlō prout ratiō poscit vel comminus vel ēminus pugnent. et eques quidem scūtō frameāque contentus est peditēs et missilia spargunt plūraque singulī atque in immēnsum vibrant nūdī aut sagulō levēs. nūlla cultus jactātiō scūta tantum lēctissimīs colōribus distinguunt. paucīs lōrīcae vix ūnī alterīve cassis aut galea. equī nōn fōrma nōn vēlōcitāte cōnspicuī. sed nec variāre gȳrōs in mōrem nostrum docentur in rēctum aut ūnō flexū dextrōs agunt ita conjūnctō orbe ut nēmō posterior sit. in ūniversum aestimantī plūs penes peditem rōboris eōque mixtī proeliantur apta et congruente ad equestrem pugnam vēlōcitāte peditum quōs ex omnī juventūte dēlēctōs ante aciem locant. dēfīnītur et numerus centēnī ex singulīs pāgīs sunt idque ipsum inter suōs vocantur et quod prīmō numerus fuit jam nōmen et honor est. aciēs per cuneōs compōnitur. cēdere locō dummodo rūrsus īnstēs cōnsiliī quam formīdinis arbitrantur. corpora  suōrum etiam in dubiīs proeliīs referunt. scūtum relīquisse praecipuum flāgitium nec aut sacrīs adesse aut concilium inīre ignōminiōsō fās multīque superstitēs bellōrum īnfāmiam laqueō fīniērunt. Rēgēs ex nōbilitāte ducēs ex virtūte sūmunt. nec rēgibus īnfīnīta ac lībera potestās et ducēs exemplō potius quam imperiō sī prōmptī sī cōnspicuī sī ante aciem agant admīrātiōne praesunt. cēterum neque animadvertere neque vincīre nē verberāre quidem nisi sacerdōtibus permissum nōn quasi in poenam nec dūcis jussū sed velut deō imperante quem adesse bellantibus crēdunt. effigiēsque et signa quaedam dētracta lūcīs in proelium ferunt quodque praecipuum fortitūdinis incitāmentum est nōn cāsus nec fortuita conglobātiō turmam aut cuneum facit sed familiae et propinquitātēs et in proximō pignora unde fēminārum ululātūs audīrī unde vāgītūs īnfantium. hī cuique sānctissimī testēs hī maximī laudātōrēs ad mātrēs ad conjugēs vulnera ferunt nec illae numerāre et exigere plāgās pavent cibōsque et hortāmina pugnantibus gestant. Memoriae prōdītur quāsdam aciēs inclīnātās jam et labantēs ā fēminīs restitūtās cōnstantia precum et objectū pectorum et mōnstrāta comminus captīvitāte quam longē impatientius fēminārum suārum nōmine timent adeō ut efficācius obligentur animī cīvitātum quibus inter obsidēs puellae quoque nōbilēs imperantur. inesse quīn etiam sānctum aliquid et prōvidum putant nec aut cōnsilia eārum aspernantur aut respōnsa neglegunt. vīdimus sub dīvō Vespasiānō Veledam diū apud plērōsque nūminis locō habitam sed et ōlim Auriniam et complūrēs aliās venerātī sunt nōn adūlātiōne nec tamquam facerent deās.  Deōrum maximē Mercurium colunt cui certīs diēbus hūmānīs quoque hostiīs litāre fās habent. Herculem ac Mārtem concessīs animālibus plācant. pars Suēbōrum et Isidī sacrificat unde causa et orīgō peregrīnō sacrō parum comperī nisi quod signum ipsum in modum liburnae figūrātum docet advectam religiōnem. cēterum nec cohibēre parietibus deōs neque in ūllam hūmānī ōris speciem adsimulāre ex magnitūdine caelestium arbitrantur lūcōs ac nemora cōnsecrant deōrumque nōminibus appellant sēcrētum illud quod sōla reverentia vident. Auspicia sortēsque ut quī maximē observant. sortium cōnsuētūdō simplex. virgam frūgiferae arborī dēcīsam in surculōs amputant eōsque nōtīs quibusdam discrētōs super candidam vestem temere ac fortuitō spargunt. mox sī pūblicē cōnsultētur sacerdōs cīvitātis sīn prīvātim ipse pater familiae precātus deōs caelumque suspiciēns ter singulōs tollit sublātōs secundum impressam ante notam interpretātur. sī prohibuērunt nūlla dē eādem rē in eundem diem cōnsultātiō sīn permissum auspiciōrum adhūc fidēs exigitur. et illud quidem etiam hīc nōtum avium vōcēs volātūsque interrogāre proprium gentīs equōrum quoque praesāgia ac monitūs experīrī. pūblicē aluntur īsdem nemoribus ac lūcīs candidī et nūllō mortālī opere contāctī quōs pressōs sacrō currū sacerdōs ac rēx vel prīnceps cīvitātis comitantur hinnītūsque ac fremitūs observant. nec ūllī auspiciō mājor fidēs nōn sōlum apud plēbem sed apud procerēs apud sacerdōtēs sē enim ministrōs deōrum illōs cōnsciōs putant. est et alia observātiō auspiciōrum quā gravium bellōrum ēventūs explō  rant. ējus gentis cum quā bellum est captīvum quōquō modo interceptum cum ēlectō populārium suōrum patriīs quemque armīs committunt victōria hūjus vel illīus prō praejūdiciō accipitur. Dē minōribus rēbus prīncipēs cōnsultant dē mājōribus omnēs ita tamen ut ea quoque quōrum penes plēbem arbitrium est apud prīncipēs praetractentur. coeunt nisi quid fortuitum et subitum incīdit certīs diēbus cum aut incohātur lūna aut implētur nam agendīs rēbus hoc auspicātissimum initium crēdunt. nec diērum numerum ut nōs sed noctium computant. sīc cōnstituunt sīc condīcunt nox dūcere diem vidētur. illud ex lībertāte vitium quod nōn simul nec ut jussī conveniunt sed et alter et tertius diēs cūnctātiōne coeuntium absūmitur. ut turbae placuit cōnsīdunt armātī. silentium per sacerdōtēs quibus tum et coercendī jūs est imperātur. mox rēx vel prīnceps prout aetās cuique prout nōbilitās prout decus bellōrum prout fācundia est audiuntur auctōritāte suādendī magis quam jubendī potestāte. sī displicuit sententia fremitū aspernantur sīn placuit frameās concutiunt honōrātissimum adsēnsūs genus est armīs laudāre. Licet apud concilium accūsāre quoque et discrīmen capitis intendere. distīnctiō poenārum ex dēlictō prōditōrēs et trānsfugās arboribus suspendunt ignāvōs et imbellēs et corpore īnfāmēs caenō ac palūde injectā īnsuper crāte mergunt. dīversitās suppliciī illūc respicit tamquam scelera ostendī oporteat dum pūniuntur flāgitia abscondī. sed et leviōribus dēlictīs prō modō poena equōrum pecorumque numerō convictī multantur. pars multae rēgī vel cīvitātī pars ipsī quī vindicātur vel propinquīs ējus exsolvitur.  ēliguntur in īsdem conciliīs et prīncipēs quī jūra per pāgōs vīcōsque reddunt centēnī singulīs ex plēbe comitēs cōnsilium simul et auctōritās adsunt. Nihil autem neque pūblicae neque prīvātae reī nisi armātī agunt. sed arma sūmere nōn ante cuīquam mōris quam cīvitās suffectūrum probāverit. tum in ipsō conciliō vel prīncipum aliquis vel pater vel propinquī scūtō frameāque juvenem ōrnant haec apud illōs toga hic prīmus juventae honōs ante hōc domūs pars videntur mox reī pūblicae. īnsignis nōbilitās aut magna patrum merita prīncipis dignātiōnem etiam adulēscentulīs adsignant cēterīs rōbustiōribus ac jam prīdem probatīs adgregantur nec rubor inter comitēs aspicī. gradus quīn etiam ipse comitātus habet jūdiciō ējus quem sectantur magnaque et comitum aemulātiō quibus prīmus apud prīncipem suum locus et prīncipum cui plūrimī et ācerrimī comitēs. haec dignitās hae vīrēs magnō semper ēlēctōrum juvenum globō circumdarī in pāce decus in bellō praesidium. nec sōlum in suā gente cuique sed apud fīnitimās quoque cīvitātēs id nōmen ea glōria est sī numerō ac virtūte comitātus ēmineat expetuntur enim lēgātiōnibus et mūneribus ōrnantur et ipsa plērumque fāma bella prōflīgant. Cum ventum in aciem turpe prīncipī virtūte vincī turpe comitātuī virtūtem prīncipis nōn adaequāre. jam vērō īnfāme in omnem vītam ac probrōsum superstitem prīncipī suō ex aciē recessisse illum dēfendere tuērī sua quoque fortia facta glōriae ējus adsignāre praecipuum sacrāmentum est prīncipēs prō victōriā pugnant comitēs prō prīncipe. sī cīvitās in quā ortī sunt longā pāce et ōtiō torpeat plērīque nōbilium adulēscentium petunt ultrō eās nātiōnēs quae tum bellum aliquod gerunt quia et ingrātā gentī quiēs et  facilius inter ancipitia clarēscunt magnumque comitātum nōn nisi vī bellōque tueāre exigunt enim prīncipis suī līberālitāte illum bellātōrem equum illam cruentam victrīcemque frameam nam epulae et quamquam incōmptī largī tamen apparātus prō stīpendiō cēdunt. māteria mūnificentiae per bella et raptūs. nec arāre terram aut expectāre annum tam facile persuāserīs quam vocāre hostem et vulnera merērī pigrum quīn immō et iners vidētur sūdōre adquīrere quod possīs sanguine parāre. Quotiēns bella nōn ineunt nōn multum vēnātibus plūs per ōtium trānsigunt dēditī somnō cibōque fortissimus quisque ac bellicōsissimus nihil agēns dēlēgāta domūs et penātium et agrōrum cūra feminis senibusque et īnfirmissimō cuique ex familiā ipsī hebent mīrā dīversitāte nātūrae cum īdem hominēs sīc ament inertiam et ōderint quiētem. mōs est cīvitātibus ultrō ac virītim cōnferre prīncipibus vel armentōrum vel frūgum quod prō honōre acceptum etiam necessitātibus subvēnit. gaudent praecipuē fīnitimārum gentium dōnīs quae nōn modo ā singulīs sed et pūblicē mittuntur ēlēctī equī magnifica arma phalerae torquēsque jam et pecūniam accipere docuimus. Nūllās Germānōrum populīs urbēs habitārī satis nōtum est nē patī quidem inter sē jūnctās sēdēs. colunt discrētī ac dīversī ut fōns ut campus ut nemus placuit. vīcōs locant nōn in nostrum mōrem cōnexīs et cohaerentibus aedificiīs suam quisque domum spatiō circumdat sīve adversus cāsūs ignis remedium sīve īnscītiā aedificandī. nē caementōrum quidem apud illōs aut tēgulārum ūsūs māteria ad omnia ūtuntur īnfōrmī et citrā speciem aut dēlectātiōnem. quaedam loca dīligentius inlinunt terrā ita pūrā ac splendente ut pictūram ac līneāmenta colōrum imitētur. solent  et subterrāneōs specūs aperīre eōsque multō īnsuper fimō onerant suffugium hiemis et receptāculum frūgibus quia rigōrem frīgōrum ējus modī locī molliunt et sī quandō hostis advenit aperta populātur abdita autem et dēfossa aut ignōrantur aut eō ipsō fallunt quod quaerenda sunt. Tegumen omnibus sagum fībulā aut sī dēsit spīna cōnsertum cētera intēctī tōtōs diēs juxtā focum atque ignem agunt. locuplētissimī veste distinguuntur nōn fluitante sīcut Sarmatae ac Parthī sed stricta et singulōs artūs exprimente. gerunt et ferārum pellēs proximī rīpae neglegenter ulteriōrēs exquīsītius ut quibus nūllus per commercia cultūs. ēligunt ferās et dētracta vēlāmina spargunt maculīs pellibusque bēluārum quās exterior Ōceanus atque ignōtum mare gignit. nec alius fēminīs quam virīs habitūs nisi quod fēminae saepius līneīs amictibus vēlantur eōsque purpurā variant partemque vestītūs superiōris in manicās nōn extendunt nūdae brāchia ac lacertōs sed et proxima pars pectoris patet. Quamquam sevēra illīc mātrimōnia nec ūllam mōrum partem magis laudāverīs. nam prope sōlī barbarōrum singulīs uxōribus contentī sunt exceptīs admodum paucīs quī nōn libīdine sed ob nōbilitātem plūrimīs nūptiīs ambiuntur. dōtem nōn uxor marītō sed uxōrī marītus offert. intersunt parentēs et propinquī ac mūnera probant mūnera nōn ad dēliciās muliebrēs quaesīta nec quibus nova nūpta comātur sed bovēs et frēnātum equum et scūtum cum frameā gladiōque. in haec mūnera uxor accipitur atque in vicem ipsa armōrum aliquid virō adfert hoc maximum vinculum haec arcāna sacra hōs conjugālēs deōs arbitrantur. nē sē mulier extrā virtūtum cōgitātiōnēs extrāque bellōrum cāsūs putet ipsīs incipientīs mātrimōniī auspiciīs  admonētur venīre sē labōrum perīculōrumque sociam īdem in pāce idem in proeliō passūram ausūramque hoc jūnctī bovēs hoc parātus equus hoc data arma dēnūntiant. sīc vīvendum sīc pariendum accipere sē quae līberīs inviolāta ac digna reddat quae nurūs accipiant rūrsusque ad nepōtēs referantur. Ergō saepta pudīcitiā agunt nūllīs spectāculōrum illecebrīs nūllīs convīviōrum irrītātiōnibus corruptae. litterārum sēcrēta virī pariter ac fēminae ignōrant. paucissima in tam numerōsā gente adulteria quōrum poena praesēns et marītīs permissa abscīsīs crīnibus nūdātam cōram propinquīs expellit domō marītus ac per omnem vīcum verbere agit pūblicātae enim pudīcitiae nūlla venia nōn fōrma nōn aetāte nōn opibus marītum invēnerit. nēmō enim illīc vitia rīdet nec corrumpere et corrumpī saeculum vocātur. melius quidem adhūc eae cīvitātēs in quibus tantum virginēs nūbunt et cum spē vōtōque uxōris semel trānsigitur. sīc ūnum accipiunt marītum quō modo ūnum corpus ūnamque vītam nē ūlla cōgitātiō ultrā nē longior cupiditās nē tamquam marītum sed tamquam mātrimōnium ament. numerum līberōrum fīnīre aut quemquam ex agnātīs necāre flāgitium habētur plūsque ibi bonī mōrēs valent quam alibī bonae lēgēs. In omnī domō nūdī ac sordidī in hōs artūs in haec corpora quae mīrāmur excrēscunt. sua quemque māter ūberibus alit nec ancillīs ac nūtrīcibus dēlēgantur. dominum ac servum nūllīs ēducātiōnis dēliciīs dignōscās inter eadem pecora in eādem humō dēgunt dōnec aetās sēparet  ingenuōs virtūs agnōscat. sera juvenum vēnūs eōque inexhausta pūbertās. nec virginēs festīnantur eadem juventa similis prōcēritās parēs validaeque miscentur ac rōbora parentum libērī referunt. sorōrum fīliīs īdem apud avunculum quī apud patrem honor. quīdam sānctiōrem artiōremque hunc nexum sanguinis arbitrantur et in accipiendīs obsidibus magis exigunt tamquam et animum firmius et domum lātius teneant. hērēdēs tamen successōrēsque suī cuique libērī et nūllum testāmentum. sī līberī nōn sunt proximus gradus in possessiōne frātrēs patruī avunculī. quantō plūs propinquōrum quantō mājor adfīnium numerus tantō grātiōsior senectūs nec ūlla orbitātis pretia. Suscipere tam inimīcitiās seu patris seu propinquī quam amīcitiās necesse est. nec implācābilēs dūrant luitur enim etiam homicīdium certō armentōrum ac pecorum numerō recipitque satisfactiōnem ūniversa domus ūtiliter in pūblicum quia perīculōsiōrēs sunt inimīcitiae juxtā lībertātem. Convictibus et hospitiīs nōn alia gēns effūsius indulget. quemcumque mortālium arcēre tēctō nefās habētur prō fortūnā quisque apparātīs epulīs excipit. cum dēfēcēre quī modo hospes fuerat mōnstrātor hospitiī et comes proximam domum nōn invītātī adeunt. nec interest parī hūmānitāte accipiuntur. nōtum ignōtumque quantum ad jūs hospitis nēmō discernit. abeuntī sī quid poposcerit concēdere mōris et poscendī in vicem eadem facilitās. gaudent mūneribus sed nec data imputant nec acceptīs obligantur. victus inter hospitēs cōmīs. Statim ē somnō quem plērumque in diem extrahunt lavantur saepius calida ut apud quōs plūrimum hiems  occupat. lautī cibum capiunt sēparātae singulīs sēdēs et suā cuique mēnsā. tum ad negōtia nec minus saepe ad convīvia prōcēdunt armātī. diem noctemque continuāre pōtandō nūllī probrum. crēbrae ut inter vīnolentōs rixae rārō convīciīs saepius caede et vulneribus trānsiguntur. sed et dē reconciliandīs invicem inimīcīs et jungendīs adfīnitātibus et adscīscendīs prīncipibus dē pāce dēnique ac bellō plērumque in convīviīs cōnsultant tamquam nūllō magis tempore aut ad simplicēs cōgitātiōnēs pateat animus aut ad magnās incalēscat. gēns nōn astūta nec callida aperit adhūc sēcrēta pectoris licentia locī ergō dētēcta et nūda omnium mēns. posterā diē retractātur et salva utriusque temporis ratiō est dēlīberant dum fingere nesciunt cōnstituunt dum errāre nōn possunt. Potuī hūmor ex hordeō aut frūmentō in quandam similitūdinem vīnī corruptus proximī rīpae et vīnum mercantur. cibī simplicēs agrestia pōma recēns fera aut lac concrētum sine apparātū sine blandīmentīs expellunt famem. adversus sitim nōn eadem temperantia. sī indulserīs ēbrietātī suggerendō quantum concupīscunt haud minus facile vitiīs quam armīs vincentur. Genus spectāculōrum ūnum atque in omnī coetū īdem nūdī juvenēs quibus id lūdicrum est inter gladiōs sē atque īnfēstās frameās saltū jaciunt. exercitātiō artem parāvit ars decōrem nōn in quaestum tamen aut mercēdem quamvīs audācis lascīviae pretium est voluptās spectantium. āleam quod mīrēre sōbriī inter sēriā exercent tantā lucrandī perdendīve temeritāte ut cum omnia dēfēcērunt extrēmō ac novissimō jactū dē lībertāte ac dē corpore contendant. victus voluntāriam servitūtem adit quamvīs juvenior quamvīs rōbustior alligārī sē ac venīre patitur. ea est in rē  prāvā pervicāciā ipsī fidem vocant. servōs condiciōnis hūjus per commercia trādunt ut sē quoque pudōre victōriae exsolvant. Cēterīs servīs nōn in nostrum mōrem dēscrīptīs per familiam ministeriīs ūtuntur suam quisque sēdem suōs penātēs regit. frūmentī modum dominus aut pecoris aut vestis ut colōnō injungit et servus hāctenus pāret cētera domus officia uxor ac līberī exequuntur. verberāre servum ac vinculīs et opere coercēre rārum occīdere solent nōn disciplīnā et sevēritāte sed impetū et īrā ut inimīcum nisi quod impūne est. lībertī nōn multum suprā servōs sunt rārō aliquod mōmentum in domō numquam in cīvitāte exceptīs dumtaxat iīs gentibus quae rēgnantur. ibi enim et super ingenuōs et super nōbilēs ascendunt apud cēterōs imparēs lībertīnī lībertātis argūmentum sunt. Faenus agitāre et in ūsūrās extendere ignōtum ideōque magis servātur quam sī vetitum esset. agrī prō numerō cultōrum ab ūniversīs in vicēs occupantur quōs mox inter sē secundum dignātiōnem partiuntur facilitātem partiendī campōrum spatia praestant. arva per annōs mūtant et superest ager. nec enim cum ūbertāte et amplitūdine sōlī labōre contendunt ut pōmāria cōnserant ut prāta sēparent ut hortōs rigent sōla terrae seges imperātur. unde annum quoque ipsum nōn in totidem dīgerunt speciēs hiems et vēr et aestās intellēctum ac vocābula habent autumnī perinde nōmen ac bona ignōrantur.  Fūnerum nūlla ambitiō id solum observātur ut corpora clārōrum virōrum certīs lignīs crementur. struem rogī nec vestibus nec odōribus cumulant sua cuique arma quōrundam ignī et equus adicitur. sepulcrum caespes ērigit monumentōrum arduum et operōsum honōrem ut gravem dēfūnctīs aspernantur. lāmenta ac lacrimās cito dolōrem et trīstitiam tardē pōnunt. feminis lūgēre honestum est virīs meminisse. Haec in commūne dē omnium Germānōrum orīgine ac mōribus accēpimus nunc singulārum gentium īnstitūta rītūsque quātenus differant quaeque nātiōnēs ē Germāniā in Galliās commigrāverint expediam. Validiōrēs ōlim Gallōrum rēs fuisse summus auctōrum dīvus Iūlius trādit eōque crēdibile est etiam Gallōs in Germāniam trānsgressōs. quantulum enim amnis obstābat quō minus ut quaeque gēns ēvaluerat occupāret permūtāretque sēdēs prōmiscās adhūc et nūlla rēgnōrum potentia dīvīsās igitur inter Hercyniam silvam Rhēnumque et Moēnum amnēs Helvētiī ulteriōra Boiī Gallica utrāque gēns tenuēre. manet adhūc Boihaemī nōmen signatque locī veterem memoriam quamvīs mūtātīs cultōribus. sed utrum Araviscī in Pannoniam ab Ōsīs Germānōrum nātiōne an Ōsī ab Araviscīs in Germāniam commigrāverint cum eōdem adhūc sermōne īnstitūtīs mōribus ūtantur incertum est quia parī ōlim inopiā ac lībertāte eadem utriusque rīpae bona malaque erant. Trēverī et Nerviī circā adfectātiōnem Germānicae orīginis ultrō ambitiōsī sunt tamquam per hanc glōriam sanguinis ā similitūdine et inertiā Gallōrum sēparentur. ipsam Rhēnī rīpam  haud dubiē Germānōrum populī colunt Vangionēs Tribocī Nemetēs. nē Ubiī quidem quamquam Rōmāna colōnia esse meruerint ac libentius Agrippīnēnsēs conditōris suī nōmine vocentur orīgine ērubēscunt trānsgressī ōlim et experīmentō fideī super ipsam Rhēnī rīpam collocātī ut arcērent nōn ut cūstōdīrentur. Omnium hārum gentium virtūte praecipuī Batāvī nōn multum ex rīpā sed īnsulam Rhēnī amnis colunt Chattōrum quondam populus et sēditiōne domesticā in eās sēdēs trānsgressūs in quibus pars Rōmānī imperiī fierent. manet honōs et antīquae societātis īnsigne nam nec tribūtīs contemnuntur nec pūblicānus atterit exēmptī oneribus et collātiōnibus et tantum in ūsum proeliōrum sēpositī velut tēla atque arma bellīs reservantur. est in eōdem obsequiō et Mattiacōrum gēns prōtulit enim magnitūdō populī Rōmānī ultrā Rhēnum ultrāque veterēs terminōs imperiī reverentiam. ita sēde fīnibusque in suā rīpā mente animōque nōbīscum agunt cētera similēs Batāvīs nisi quod ipsō adhūc terrae suae solō et caelō ācrius animantur. Nōn numerāverim inter Germāniae populōs quamquam trāns Rhēnum Dānuviumque cōnsēderint eōs quī Decumatēs agrōs exercent levissimus quisque Gallōrum et inopia audāx dubiae possessiōnis sōlum occupāvēre mox līmite āctō prōmōtīsque praesidiīs sinūs imperiī et pars prōvinciae habentur. Ultrā hōs Chattī initium sēdis ab Hercynīō saltū incohant nōn ita effusīs ac palūstribus locīs ut cēterae cīvitātēs in quās Germāniā patēscit dūrant siquidem collēs paulātim rārēscunt et Chattōs suōs saltus Hercȳnius prōsequitur simul  atque dēpōnit. dūriōra gentī corpora strictī artus mināx vultus et mājor animī vigor. multum ut inter Germānōs ratiōnis ac sollertiae praepōnere ēlēctōs audīre praepositōs nōsse ōrdinēs intellegere occāsiōnēs differre impetus dispōnere diem vāllāre noctem fortūnam inter dubiā virtūtem inter certā numerāre quodque rārissimum nec nisi Rōmānae disciplīnae concessum plūs repōnere in duce quam in exercitū. omne rōbur in pedite quem super arma ferrāmentīs quoque et cōpiīs onerant aliōs ad proelium īre videās Chattōs ad bellum. rārī excursūs et fortuita pugna. equestrium sānē vīrium id proprium cito parāre victōriam cito cēdere peditum vēlōcitās juxtā formīdinem cūnctātiō propior cōnstantiae est. Et aliīs Germānōrum populīs ūsūrpātum rārō et prīvāta cūjusque audentiā apud Chattōs in cōnsēnsum vertit ut prīmum adolēverint crīnem barbamque submittere nec nisi hoste caesō exuere vōtīvum obligātumque virtūtī ōris habitum. super sanguinem et spolia revēlant frontem sēque tum dēmum pretia nāscendī rettulisse dignōsque patria ac parentibus ferunt ignāvīs et imbellibus manet squālor. fortissimus quisque ferreum īnsuper ānulum ignōminiōsum id gentī velut vinculum gestat dōnec sē caede hostis absolvat. plūrimīs Chattōrum hic placet habitūs jamque cānent īnsignēs et hostibus simul suīsque mōnstrātī. omnium penes hōs initia pugnārum haec prīma semper aciēs vīsū nova nam nē in pāce quidem vultū mītiōre mānsuēscunt. nūllī domus aut ager aut aliquā cūrā prout ad quemque vēnēre aluntur prōdigī aliēnī contemptōrēs  suī dōnec exsanguis senectūs tam dūrae virtūtī imparēs faciat. Proximī Chattīs certum jam alveō Rhēnum quīque terminus esse sufficiat Usipi ac Tencterī colunt. Tencterī super solitum bellōrum decus equestris disciplīnae arte praecellunt nec mājor apud Chattōs peditum laus quam Tencteris equitum. sīc īnstituēre mājōrēs posterī imitantur. hī lūsūs īnfantium haec juvenum aemulātiō persevērant senēs. inter familiam et penātēs et jūra successiōnum equī trāduntur excipit fīlius nōn ut cēterā maximus nātū sed prout ferōx bellō et melior. Juxtā Tencteros Bructerī ōlim occurrēbant nunc Chamāvōs et Angrivariōs immigrāsse nārrātur pulsīs Bructerīs ac penitus excīsīs vīcīnārum cōnsēnsū nātiōnum seu superbiae odiō seu praedae dulcēdine seu favōre quōdam ergā nōs deōrum nam nē spectāculō quidem proeliī invidēre. super sexāgintā mīlia nōn armīs tēlīsque Rōmānīs sed quod magnificentius est oblectātiōnī oculīsque cecidērunt. maneat quaesō dūretque gentibus sī nōn amor nostrī at certē odium suī quandō urgentibus imperiī fātīs nihil jam praestāre fortūna mājus potest quam hostium discordiam. Angrivariōs et Chamāvōs ā tergō Dulgubnīī et Chasuāriī claudunt aliaeque gentēs haud perinde memorātae ā fronte Frīsiī excipiunt. mājōribus minōribusque Frīsiīs vocābulum est ex modō vīrium. utraeque nātiōnēs usque ad Ōceanum Rhēnō praetexuntur ambiuntque immēnsōs īnsuper lacūs et Rōmānīs classibus nāvigātōs. ipsum quīn etiam Ōceanum illā temptāvimus et superesse adhūc Herculis columnās  fāma vulgāvit sīve adiit Herculēs seu quicquid ubīque magnificum est in clāritātem ējus referre cōnsēnsimus. nec dēfuit audentia Drūsō Germānicō sed obstitit Ōceanus in sē simul atque in Herculem inquīrī. mox nēmō temptāvit sānctiusque ac reverentius vīsum dē actīs deōrum crēdere quam scīre. Hāctenus in occidentem Germāniam nōvimus in septentriōnem ingentī flexū recēdit. ac prīmō statim Chaucōrum gēns quamquam incipiat ā Frīsiīs ac partem lītoris occupet omnium quās exposuī gentium lateribus obtenditur dōnec in Chattōs usque sinuētur. tam immēnsum terrārum spatium nōn tenent tantum Chaucī sed et implent populus inter Germānōs nōbilissimus quīque magnitūdinem suam mālit jūstitiā tuērī. sine cupiditāte sine impotentiā quiētī sēcrētīque nūlla prōvocant bella nūllīs raptibus aut latrōciniīs populantur. id praecipuum virtūtis ac vīrium argūmentum est quod ut superiōrēs agant nōn per injūriās adsequuntur prōmpta tamen omnibus arma ac sī rēs poscat exercitus plūrimum virōrum equōrumque et quiēscentibus eadem fāma. In latere Chaucōrum Chattōrumque Cheruscī nimiam ac marcentem diū pācem inlacessītī nūtriērunt idque jūcundius quam tūtius fuit quia inter impotentēs et validōs falsō quiescās ubi manū agitur modestia ac probitās nōmina superiōris sunt. ita quī ōlim bonī aequīque Cheruscī nunc inertēs ac stultī vocantur Chattīs victōribus fortūna in sapientiam cessit. tractī ruīnā Cheruscōrum et Fosī contermina gēns adversārum rērum ex aequō sociī sunt cum in secundīs minōrēs fuissent.  Eundem Germāniae sinum proximī Ōceanō Cimbrī tenent parva nunc cīvitās sed glōria ingēns. veterisque fāmae lāta vestīgia manent utrāque rīpā castra ac spatia quōrum ambitū nunc quoque mētiāris mōlem manūsque gentis et tam magnī exitūs fidem. sescentēsimum et quadrāgēsimum annum urbs nostra agēbat cum prīmum Cimbrōrum audīta sunt arma Caeciliō Metellō ac Papīriō Carbōne cōnsulibus. ex quō sī ad alterum imperātōris Trājānī cōnsulātum computēmus ducentī fermē et decem annī colliguntur tam diū Germānia vincitur. mediō tam longī aevī spatiō multa in vicem damnā. nōn Samnis nōn Poenī nōn Hispāniae Galliaeve nē Parthī quidem saepius admonuēre quippe rēgnō Arsacis ācrior est Germānōrum lībertās. quid enim aliud nōbīs quam caedem Crassī āmissō et ipse Pacorō īnfrā Ventidium dējectūs Oriēns objēcerit at Germānī Carbōne et Cassiō et Scaurō Aurēliō et Servīliō Caepiōne Maximōque Malliō fūsīs vel captīs quīnque simul cōnsulārēs exercitus populō Rōmānō Vārum trēsque cum eō legiōnēs etiam Caesarī abstulērunt nec impūne C. Marius in Ītaliā dīvus Jūlius in Galliā Drūsus ac Nerō et Germānicus in suīs eōs sēdibus perculērunt mox ingentēs C. Caesaris minae in lūdibrium versae. inde ōtium dōnec occāsiōne discordiae nostrae et cīvīlium armōrum expugnātīs legiōnum hībernīs etiam Galliās adfectāvēre ac rūrsus pulsī nam proximīs temporibus triumphātī magis quam vīctī sunt. Nunc dē Suēbīs dīcendum est quōrum nōn ūna ut Chattōrum Tencterōrumve gēns mājōrem enim Germāniae partem obtinent propriīs adhūc nātiōnibus nōminibusque discrētī quamquam in commūne Suēbī vocentur. īnsigne  gentīs oblīquāre crīnem nōdōque substringere sīc Suēbī ā cēterīs Germānīs sīc Suēbōrum ingenuī ā servīs sēparantur. in aliīs gentibus seu cognātiōne aliquā Suēbōrum seu quod saepius accidit imitātiōne rārum et intrā juventae spatium apud Suēbōs usque ad cānitiem horrentēs capillī retorquentur ac saepe in ipsō vertice religantur. prīncipēs et ōrnātiōrem habent eā cūra fōrmae sed innoxia neque enim ut ament amenturve in altitūdinem quandam et terrōrem aditūrī bella cōmptī ut hostium oculīs ōrnantur. Vetustissimōs nōbilissimōsque Suēbōrum Semnonēs memorant fidēs antīquitātis religiōne firmātur. statō tempore in silvam auguriīs patrum et prīscā formīdine sacram ējusdem nōminis ējusdemque sanguinis populī lēgātiōnibus coeunt caesōque pūblicē homine celebrant barbarī rītūs horrenda prīmōrdia. est et alia lūcō reverentia nēmō nisi vinculō ligātus ingreditur ut minor et potestātem nūminis prae sē ferēns. sī forte prōlāpsus est attollī et īnsurgere haud licitum per humum ēvolvuntur. eōque omnis superstitiō respicit tamquam inde initia gentis ibi rēgnātor omnium deus cētera subjecta atque pārentia. adicit auctōritātem fortūna Semnonum centum pāgīs habitant magnōque corpore efficitur ut sē Suēbōrum caput crēdant.  Contrā Langobardōs paucitās nōbilitat plūrimīs ac valentissimīs nātiōnibus cīnctī nōn per obsequium sed proeliīs et perīclitandō tūtī sunt. Reudignī deinde et Aviōnēs et Anglīī et Varīnī et Eudosēs et Suarīnēs et Nuitōnēs flūminibus aut silvīs mūniuntur. nec quicquam notābile in singulīs nisi quod in commūne Nerthum id est Terram mātrem colunt eamque intervenīre rēbus hominum invehī populīs arbitrantur. est in īnsulā Ōceanī castum nemus dicātumque in eō vehiculum veste contēctum attingere ūnī sacerdōtī concessum. is adesse penetrālī deam intellegit vectamque būbus feminis multa cum venerātiōne prōsequitur. laetī tunc diēs fēsta loca quaecumque adventū hospitiōque dignātur. nōn bella ineunt nōn arma sūmunt clausum omne ferrum pāx et quiēs tunc tantum nota tunc tantum amāta dōnec īdem sacerdōs satiātam conversātiōne mortālium deam templō reddat. mox vehiculum et vestis et sī crēdere vēlīs nūmen ipsum sēcrētō lacū abluitur. servī ministrant quōs statim īdem lacus haurit. arcānus hinc terror sānctāque ignōrantiā quid sit illud quod tantum peritūrī vident. Et haec quidem pars Suēbōrum in sēcrētiōra Germāniae porrigitur propior ut quō modo paulō ante Rhēnum sīc nunc Dānuvium sequar Hermundurōrum cīvitās fīda Rōmānīs eōque sōlis Germānōrum nōn in rīpā commercium sed penitus atque in splendidissimā Raetiae prōvinciae colōniā. passim sine cūstōde trānseunt et cum cēterīs gentibus arma modo castraque nostra ostendāmus hīs  domōs vīllāsque patefēcimus nōn concupīscentibus. in Hermundurīs Albis oritur flūmen inclutum et nōtum ōlim nunc tantum audītur. Juxtā Hermundurōs Naristī ac deinde Marcomanī et Quādī agunt. praecipua Marcomanōrum glōria vīrēsque atque ipsa etiam sēdēs pulsīs ōlim Boiīs virtūte parta. nec Naristī Quādīve dēgenerant. eaque Germāniae velut frōns est quātenus Dānuviō praecingitur. Marcomanīs Quādīsque usque ad nostram memoriam rēgēs mānsērunt ex gente ipsōrum nōbile Maroboduī et Tudrī genus jam et externōs patiuntur sed vīs et potentia rēgibus ex auctōritāte Rōmānā. rārō armīs nostrīs saepius pecūniā juvantur nec minus valent. Retrō Marsignī Cotinī Ōsī Burī terga Marcomanōrum Quādōrumque claudunt. ē quibus Marsignī et Burī sermōne cultūque Suēbōs referunt Cotinōs Gallica Ōsōs Pannonica lingua coarguit nōn esse Germānōs et quod tribūta patiuntur. partem tribūtōrum Sarmatae partem Quādī ut aliēnigenīs impōnunt Cotinī quō magis pudeat et ferrum effodiunt. omnēsque hī populī pauca campestrium cēterum saltūs et verticēs montium jugumque īnsēdērunt. dirimit enim scinditque Suēbiam continuum montium jugum ultrā quod plūrimae gentēs agunt ex quibus lātissimē patet Lugiōrum nōmen in plūrēs cīvitātēs diffūsum. valentissimās nōmināsse sufficiet Hāriōs Helvecōnas Manīmōs Helisīōs Naharvalōs. apud Naharvalōs  antīquae religiōnis lūcus ostenditur. praesidet sacerdōs muliebrī ōrnātū sed deōs interpretātiōne Rōmānā Castorem Pollūcemque memorant. ea vīs nūminī nōmen Alcīs. nūlla simulācra nūllum peregrīnae superstitiōnis vestīgium ut frātrēs tamen ut juvenēs venerantur. cēterum Hāriī super vīrēs quibus ēnumerātōs paulō ante populōs antecēdunt trucēs īnsitae feritātī arte ac tempore lēnōcinantur nigra scūta tīncta corpora ātrās ad proelia noctēs legunt ipsāque formīdine atque umbrā fērālīs exercitūs terrōrem īnferunt nūllō hostium sustinente novum ac velut īnfernum aspectum nam prīmī in omnibus proeliīs oculī vincuntur. Trāns Lugiōs Gotōnēs rēgnantur paulō jam adductius quam cēterae Germānōrum gentēs nōndum tamen suprā lībertātem. prōtinus deinde ab Ōceanō Rugiī et Lemoviī omniumque hārum gentium īnsigne rotunda scūta brevēs gladiī et ergā rēgēs obsequium. Suionum hinc cīvitātēs ipsō in Ōceanō praeter virōs armaque classibus valent. fōrma nāvium eō differt quod utrimque prōra parātam semper adpulsuī frontem agit. nec vēlīs ministrant nec rēmōs in ōrdinem lateribus adjungunt solūtum ut in quibusdam flūminum et mūtābile ut rēs poscit hinc vel illinc rēmigium. est apud illōs et opibus honōs eōque ūnus imperitat nūllīs jam exceptiōnibus nōn precāriō jūre pārendī. nec arma ut apud cēterōs Germānōs in prōmiscō sed clausa sub cūstōde et quidem servō quia subitōs hostium incursus prohibet Ōceanus ōtiōsae porrō armātōrum manūs facile lascīviunt enimvērō neque nōbilem neque ingenuum nē lībertīnum quidem armīs praepōnere rēgia ūtilitās est.  Trāns Suionās aliud mare pigrum ac prope immōtum quō cingī claudīque terrārum orbem hinc fidēs quod extrēmus cadentis jam sōlis fulgor in ortūs ēdūrat adeō clārus ut sīdera hebetet sonum īnsuper ēmergentīs audīrī fōrmāsque equōrum et radiōs capitis aspicī persuāsiō adicit. illūc usque et fāma vēra tantum nātūra. ergō jam dextrō Suēbicī maris lītore Aestiōrum gentēs adluuntur quibus rītūs habitūsque Suēbōrum linguā Britannicae propior. mātrem deum venerantur. īnsigne superstitiōnis fōrmās aprōrum gestant id prō armīs hominumque tūtēlā sēcūrum deae cultōrem etiam inter hostēs praestat. rārus ferrī frequēns fustium ūsus. frūmenta cēterōsque frūctūs patientius quam prō solita Germānōrum inertiā labōrant. sed et mare scrūtantur ac sōlī omnium sūcinum quod ipsī glesum vocant inter vada atque in ipsō lītore legunt. nec quae nātūra quaeve ratiō gignat ut barbarīs quaesītum compertumve diū quīn etiam inter cētera ējectāmenta maris jacēbat dōnec luxuriā nostrā dedit nōmen. ipsīs in nūllō ūsū rude legitur īnfōrme perfertur pretiumque mīrantēs accipiunt. sūcum tamen arborum esse intellegās quia terrēna quaedam atque etiam volucria animālia plērumque interlūcent quae implicāta hūmōre mox dūrēscente māteriā clauduntur. fēcundiōra igitur nemora lūcōsque sīcut Orientīs sēcrētīs ubi tūra balsamaque sūdantur ita Occīdentīs īnsulīs terrīsque inesse crēdiderim quae vīcīnī sōlis radiīs expressa atque liquentia in proximum mare lābuntur ac vī tempestātum in adversā lītora exundant. sī nātūram sūcinī admōtō  igne temptēs in modum taedae accenditur alitque flammam pinguem et olentem mox ut in picem rēsīnamve lentēscit. Suionibus Sitonum gentēs continuantur. cētera similēs ūnō differunt quod fēmina dominātur in tantum nōn modo ā lībertāte sed etiam ā servitūte dēgenerant. Hīc Suēbiae fīnis. Peucīnōrum Venethōrumque et Fennōrum nātiōnēs Germānīs an Sarmatīs adscrībam dubitō. quamquam Peucīnī quōs quīdam Bastarnās vocant sermōne cultū sēde ac domiciliīs ut Germānī agunt. sordēs omnium ac torpor procerum cōnūbiīs mixtīs nōnnihil in Sarmatārum habitum foedantur. Venethī multum ex mōribus trāxērunt nam quidquid inter Peucīnōs Fennōsque silvārum ac montium ērigitur latrōciniīs pererrant. hī tamen inter Germānōs potius referuntur quia et domōs fīgunt et scūta gestant et pedum ūsū et pernīcitāte gaudent quae omnia dīversa Sarmatīs sunt in plaustrō equōque vīventibus. Fennīs mīra feritās foeda paupertās nōn arma nōn equī nōn penātēs vīctuī herba vestītuī pellēs cubīle humus sōlae in sagittīs spēs quās inopiā ferrī ossibus asperant. īdemque vēnātus virōs pariter ac fēminās alit passim enim comitantur partemque praedae petunt. nec aliud īnfantibus ferārum imbriumque suffugium quam ut in aliquō rāmōrum nexū contegantur hūc redeunt juvenēs hoc sēnum receptāculum. sed beātius arbitrantur quam ingemere agrīs inlabōrāre domibus suās aliēnāsque fortūnās spē metūque versāre sēcūrī adversus hominēs sēcūrī adversus deōs rem  difficillimam adsecūtī sunt ut illīs nē votō quidem opus esset. cētera jam fābulōsa Hellusiōs et Oxiōnās ōra hominum vultūsque corpora atque artūs ferārum gerere quod ego ut incompertum in mediō relinquam. 